
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·地部·卷三十二_古诗文网
</title>
<meta content="○池溪壑池《广雅》曰：沼，池也。《说文》曰：隍，城池也，有水曰池，无水曰隍。《诗》曰：东门之池，可以沤麻。又曰：王在灵沼，於牣鱼跃。(沼，池也。牣，满也。《笺》云：灵沼之水，鱼盈满" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14918.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>地部·卷三十二</b></span>
<a href="javascript:PlayBookv(14918)" style="margin-left:5px;"><img alt="" height="16" id="speakerimgBookv14918" src="/img/speaker.png" width="16"/></a>
<span id="bookvPlay14918" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○池溪壑</p>
<p>　　池</p>
<p>　　《广雅》曰：沼，池也。</p>
<p>　　《说文》曰：隍，城池也，有水曰池，无水曰隍。</p>
<p>　　《诗》曰：东门之池，可以沤麻。</p>
<p>　　又曰：王在灵沼，於牣鱼跃。(沼，池也。牣，满也。《笺》云：灵沼之水，鱼盈满其中，皆飞跃，言亦得其所也。)</p>
<p>　　《韩诗外传》曰：齐景公出弋昭华之池。</p>
<p>　　《传》曰：齐伐楚，楚子使屈完对曰："楚国方城以为城，汉水以为池，齐虽众，无所用之。"</p>
<p>　　《史记封禅书》曰：秦始皇游海上，祠名山大川及八神仙人羡门之属。八神：一曰天主，祠天齐，天池名，临南郊山。</p>
<p>　　《汉书》曰：昆明池，汉武帝元狩三年所穿也。初，汉欲求身毒国，为昆明池夷所闭，昆明有滇池，方三百里，名曰滇河。汉将伐昆明以通身毒，使谪卒伐棘上林，象滇河作昆明池以习水战，池周回四十里。(汉武帝平昆明，以其地为益州郡。其滇水原深广，末反浅狭有似倒流，故曰滇河。潘岳《关中记》曰：昆明池，汉武帝习水战也。中有灵沼神池，云尧时理水讫，停船此池，盖尧时已有污池，汉代因而深广耳。曹毗《志怪》云：汉武凿昆明池深极悉。是灰墨，无复土，举朝不解，以问东方朔，朔曰："臣愚不足以知之，可试问西域胡帝。"以朔不知难以校问，至后汉明帝时，外国道人入来洛阳，时有忆东方朔言者，乃试以武帝时灰墨问之。胡人云：经云，天地大劫将尽则劫烧，此劫烧之馀。乃知朔言者是。)</p>
<p>　　又曰：昭帝元始元年春三月，黄鹄下建昌宫太液池。</p>
<p>　　又曰：宣帝诏曰：池篽未御幸者，(苏林曰：折竹以绳绵连若禁篽，使人不得往来也。)假与贫民，郡国宫馆勿复修治。</p>
<p>　　又曰：宣帝神爵元年诏曰："金芝生于涵德殿铜池中。"</p>
<p>　　《魏志》曰：太祖还邺，作玄武池以肄舟师。</p>
<p>　　《晋书》曰：山简优游卒岁，惟酒是耽，诸习氏荆土豪族有佳园池，简每出嬉游，多之池上，置酒辄醉，名之曰高阳池。时有童儿歌曰："山公出何许？往至高阳池。日夕倒载归，酩酊无所知。时时能骑马，倒著白接离。举鞭向葛疆，何如并州儿。"疆家在并州，简爱将也。</p>
<p>　　又曰：荀勖久在中书，专管机事，失之甚怏怏。或有贺之者，勖曰："夺我凤凰池，诸君何贺我耶？"</p>
<p>　　《后魏书》曰：文明皇太后冯氏与高祖幸灵泉池，宴群臣，太后忻然歌，高祖亦和歌，歌者九十人。</p>
<p>　　《唐书》曰：蒋镇为谏议大夫，时户部侍郎判度支韩滉上言，河中盐池生瑞盐，实土德之上瑞。上以秋霖稍多，水潦为患，不宜生瑞，命镇驰驲检行之。镇奏与滉同，仍上表贺，请宣付史馆，并请置神祠，锡其号宝应灵庆池。</p>
<p>　　又曰：文宗用郑注言，即命左右神策军差人淘曲江、昆明二池，仍许公卿士大夫之家於江头立亭馆，以时追赏。</p>
<p>　　《遁甲开山图》荣氏解曰：降北有阳石山，中有神龙池，黄帝时，遣云阳先生养龙於此，帝王历代养龙之处，国有水旱不时，祀池请雨。</p>
<p>　　《晋宫阁名》曰：灵芝池，广长百五十步，深二丈，有连楼飞观，四出阁道、钓台，中有鸣鹤舟、指南舟。</p>
<p>　　袁山松《宜都记》曰：佷山县东六十里有山名下鱼城，四面绝崖，惟两道可上，皆峻崄，山上周回可二十里，有林池水，民田种於山上。昔永嘉乱，土人登此避贼，贼守之，经年食尽，取池鱼掷下与之，示不穷，贼遂退散，因名此为下鱼城。</p>
<p>　　《辛氏三秦记》曰：昆明池通白鹿源，人钓鱼，纶绝而去，梦於汉武，求去其钩。明日戏於池，见大鱼衔钩，帝去其钩而放之。间三日，帝复游池滨，得明珠一双。武帝曰："岂昔鱼之报也？"</p>
<p>　　《湘州记》曰：湘南县有架山，下有小池常涸竭，民斋戒往请，自然而满，事讫还乾。</p>
<p>　　雷次宗《豫章记》曰：去洪井六七里有风雨池，山峤水出，激着树木，星散远洒，如风雨焉。</p>
<p>　　《襄阳记》曰：岘山南有习郁大鱼池，依范蠡养鱼法，当中筑一钓台。将亡，敕其儿曰："必葬我近鱼池。"山季伦每临此，辄大醉而归。</p>
<p>　　《临川记》曰：崇仁县有盐池，按《陈书》，司空黄法，字仲昭，崇仁县巴山人也。侯景乱，法于乡里聚徒以助高祖有功，薨，墓在崇仁县巴山乡。故老相传，法有奇术，常欲变置咸池於家山之下，幅员六十馀亩，至今水味独咸於他水，而湛然清洁，禽畜不敢触之。</p>
<p>　　《西京杂记》曰：梁孝王好宫室苑囿之乐，作曜华之宫，筑兔园，园中有灵山，山安肤寸石。又有雁池，池中鹤洲凫渚，奇果异树，瑰禽怪兽毕备，王日与宫人及宾客弋钓其中。</p>
<p>　　又曰：积草池中有珊瑚树，高一丈二尺，一云三柯上四百六十二条，是南越国王赵他所进，号为烽火树，至夜光景照焉。</p>
<p>　　《述征记》曰：广阳门北有魏明帝流杯池。</p>
<p>　　《穆天子传》曰：天子西征於玄池，天子三日休於玄池之上，天子乃树之竹，(种竹池边。)是曰竹林。</p>
<p>　　又曰：天子觞西王母于瑶池上，西王母为天子谣。</p>
<p>　　《三辅故事》曰：汉武帝作昆明池，武帝崩后，於池中养鱼以给诸陵祠，馀付长安市。池有二石人，如牵牛织女像。</p>
<p>　　又曰：未央宫西有食池，池中有台，王莽死於是也。</p>
<p>　　《广州先贤传》曰：丁密，字靖公，苍梧人，遭父艰，哭泣三年，飞凫一双游密庐旁小池。</p>
<p>　　《郡国志》曰：晋州临汾县臭水池，下畜不饮，一名翻镬池，即煮眉间赤头处，镬翻因成池。今水上犹有脂润。</p>
<p>　　又曰：成都郡，秦惠王二十七年，使张仪筑城以象咸阳，沃野千里，号曰陆海，有万岁池，是筑城取土处。</p>
<p>　　又曰：合浦海曲出珠，号曰珠池，又有夷人号越它邑，多采甲香为业。</p>
<p>　　《吕氏春秋》曰：卫灵公天寒凿池，宛春谏曰："天寒。"公曰："天寒乎？"宛春曰："公衣狐裘，坐熊席，陬隅有灶，是以不寒。"</p>
<p>　　《淮南子》曰：阴气极则下至黄泉，故不可凿池穿井。</p>
<p>　　《世说》曰：晋明帝欲作池台，元帝不许之。时明帝为太子，养武士，一夕中作池，比晓便成，即今谓太子池是也。</p>
<p>　　又曰：太原王国宝治宅，因浚池，忽见一物如酒杓形，长四尺许，飞去。</p>
<p>　　《水经注》曰：陇西神马山有渊池，龙马所生即是，水西流谓之马池。</p>
<p>　　又曰：蔡州西，即蔡伦故宅傍有蔡子池。伦汉黄门郎，顺帝之世，始捣故鱼网为纸，用代简素，自其始也。</p>
<p>　　又曰：滇池中有神马，家马交之，则生骏驹，日行五百里。</p>
<p>　　《顾子》曰：与子华游於东池，子华曰："水有四德，池为一焉：沭浴群生，流泽万世，仁也；扬清激浊，荡涤尘秽，义也；弱而难胜，勇也；导江疏河，变盈流谦，智也。"顾子曰："我得汝於池上矣。"</p>
<p>　　《方舆记》曰：兴元府南郑县天池山上，有池方二十里，冬夏不竭，久饮之可愈痼疾，故号天池。</p>
<p>　　又曰：梅福池，一名风雨池，梅福种莲池。福叹曰："生为我酷，身为桎梏，形为我辱，智为我毒。"於是弃南昌县尉，去妻子，入洪崖山得道为神仙，代代有人见，或在玉笥山逢之。今西山有梅君坛，南昌开元观有梅君堂焉。</p>
<p>　　又曰：明月池在兴道县西北，中有一台，云是汉高所营，《水经注》云："形如偃月，故号明月池。"</p>
<p>　　又曰：七女池，昔有人无男而养七女，父亡，七女负土葬父，取土之处，今成一池，号曰七女池。今池边又有七女冢。</p>
<p>　　○溪</p>
<p>　　《尚书大传》曰：吕尚钓於磻溪，得鱼，腹中有玉璜。</p>
<p>　　《春秋说题辞》曰：溪者，隐也，深虚绕山令得博也。(宋均注曰：无水曰谷，有水曰溪。)</p>
<p>　　《尔雅》曰：水注川曰溪。</p>
<p>　　《桓彝别传》曰：彝字茂伦。明帝世，彝与当时英彦名德庾亮、温峤、羊曼等共集清溪池上，郭璞预焉，乃援笔属诗以白四贤并自序。</p>
<p>　　《武昌记》曰：樊山东有山溪，夏时凛凛，恒有寒气，故谓之寒溪。</p>
<p>　　王韶之《始兴记》曰：连水下流有斟溪，一日十溢十竭。</p>
<p>　　盛弘之《荆州记》曰：郦县北五十里有菊溪，源出石涧，山有甘菊，村人食此水多寿。</p>
<p>　　又曰：零陵郡西有九渡溪，山兽从数十里往饮之，经越他水皆不饮，傍有半石坑，上石形极方峭，名为仙人楼。</p>
<p>　　又曰：桂阳郡横溪，溪水甚深，冬夏不乾，俗谓之贪泉也。郡西南五十里有万岁山，有石窟出锺乳，山上悉生灵寿木，下有一溪，名为千秋水，其傍有居民，即号万岁村。</p>
<p>　　《管子》曰：桓公北征北孤竹回，未至卑耳之溪，援弓而射，未敢发，谓左右曰："见前人乎？"对曰："不见"。公曰："寡人见人长尺而人物具焉。"管仲曰："臣闻霸王之君兴，则登山神见。"公拜曰："仲父之圣若此。"</p>
<p>　　《俗说》曰：郗僧施青溪中泠舟，一曲处辄作一篇诗。谢益寿见诗叹曰："青溪中曲，复何可穷？"</p>
<p>　　《水经注》曰：磻溪，即太公钓所也，石壁深高，幽泉邃密，林障秀阻，亦人罕交。东南隅有石室，盖太公所居也；水次石平，即太公垂钓之处也。其水清冷神异，北流注於渭。</p>
<p>　　又曰：长阳溪源右穴中有神鱼，大者二尺，小者一尺，居民钓鱼，先陈所须多少，拜而请之，拜讫投钓，得鱼过数者，水辄波涌，暴风卒起，树木摧折。水侧生异花，路人欲摘是者皆当先请，不得辄取。</p>
<p>　　又曰：白马溪水出宜阳山，有大石，厥状似马，故溪涧以物色受名也。</p>
<p>　　又曰：向城有水二源，俱北流合为一川，名天浆溪。</p>
<p>　　又曰：闽中有徐登者，女子化为丈夫，与东阳赵昞并善，越方时遭兵乱，相遇於溪，各矜其所能，登先禁溪水为不流，昞次禁枯柳为生荑，二人相视而笑。登年长，昞师事之。后登身故，昞东入章安，百姓未知，昞升茅屋，搘鼎而爨，主人惊怪，昞笑而不应，屋亦不损。又尝临水求渡，船人不许，昞乃张盖坐中，长啸呼风，乱流而济。於是，百姓神服，从者如归。</p>
<p>　　又曰：山阴县西南四十里有二溪，东溪广一丈九尺，冬暖夏冷；西溪广三丈五尺，冬冷夏暖，二溪北出行三里，至徐村合成一溪，广五丈馀，而温凉不杂，盖《山经》所谓苕水也。</p>
<p>　　又曰：朐〈月忍〉县有龟溪，出灵龟，咸熙元年，献龟於相府，言出此溪也。</p>
<p>　　《郡国志》曰：豫州吴房县，吴王阖闾之弟夫概王朝楚，楚封之於堂溪。</p>
<p>　　又曰：王昭君，秭归人也，有香溪，即昭君游处。</p>
<p>　　又曰：资阳县有环溪百丈池，所谓溪流如环，池深百丈也。</p>
<p>　　又曰：陵阳山在石〈石隶〉县北三里，按《舆地志》，陵阳令窦子明於溪侧钓鱼，一日钓得白龙，子明怜而放之，后数年又钓得一白鱼，割其腹，中乃有书，教子明烧炼食饵之术，三年后白龙来迎子明，遂得上昇。其溪环绕山足，今有仙坛，醮祭不绝。</p>
<p>　　《信州图经》曰：师溪水，源出黄孽山北面，在弋阳县东南一百十里，昔有隐士胡超居此，众人师之，故名师溪。</p>
<p>　　《越绝书》曰：薛烛对越王曰："若耶之溪而出铜也，古欧冶子铸剑之所。"故《战国策》云："涸若耶以取铜，破堇山而出锡。"</p>
<p>　　又《郡国志》曰：欧冶子铸剑处，下有孤潭，深而清，有孤石耸出，潭上有大栎树，谢客儿与弟惠连作诗句，屡屡刻於树上。</p>
<p>　　《吴兴记》曰：前溪在县南，东流入太湖，谓之风渚，夹溪悉生箭箬，后溪在市北，东出馀不亭，晋车骑将军沈充作前溪歌曲，传者以为指此溪也。</p>
<p>　　裴氏《广州记》曰：百管溪，周回丈馀，水极沸涌，如猛火煎油声。</p>
<p>　　《临海图经》曰：铜溪，在县西北五十里，其水黄色，状似铜，故号铜溪也。</p>
<p>　　孙兴公《天台山赋》云：过灵溪而一濯是也。</p>
<p>　　《善歌录》曰：武溪水，源出武山，东南流注于沅，故为歌曰："武溪深复深，飞鸟不能渡，游兽不能临。"</p>
<p>　　又曰：下潦上雾，看飞鸟堕水中，即此也。</p>
<p>　　壑</p>
<p>　　《周易略例》曰：隆墀永叹，远壑必盈。</p>
<p>　　《礼记》曰：大蜡之祭，辞曰："土反其宅，水归其壑。"</p>
<p>　　《山海经》曰：东海之水有大壑。</p>
<p>　　《列子》曰：渤海之东，不知几亿万里，有大壑，实惟无底之谷，曰归塘。</p>
<p>　　《庄子》曰：夫壑之为物，注焉而不满，取焉而不竭。</p>
<p>　　又曰：藏舟於壑，藏山於泽，谓之固矣。然而夜半有力者负之而走，昧者不知。</p>
<p>　　《孟子》曰：志士不忘在沟壑。</p>
</div>
</div>
<div class="bookvmiddle">
<a href="/guwen/bookv_14917.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_14919.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
