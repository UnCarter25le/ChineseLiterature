
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
西夏书事·卷三十五_古诗文网
</title>
<meta content="绍兴七年、夏大德三年春正月，使贺金正旦及万寿节。金主朝太皇太后于明德宫，夏使与高丽使同入贺。降蕃赵继忠内奔。继忠，吐蕃瞎毡子，初名董谷。神宗时，与兄木征以洮河降，赐姓名，授六宅副使" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19101.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷三十五</b></span>
<a href="javascript:PlayBookv(19101)" style="margin-left:5px;"><img alt="" height="16" id="speakerimgBookv19101" src="/img/speaker.png" width="16"/></a>
<span id="bookvPlay19101" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%90%b4%e5%b9%bf%e6%88%90">吴广成</a></p>
<div class="contson">
<p>　　绍兴七年、夏大德三年春正月，使贺金正旦及万寿节。</p>
<p>　　金主朝太皇太后于明德宫，夏使与高丽使同入贺。</p>
<p>　　降蕃赵继忠内奔。</p>
<p>　　继忠，吐蕃瞎毡子，初名董谷。神宗时，与兄木征以洮河降，赐姓名，授六宅副使、西蕃三十八族大首领。梁乙逋与中国构难，遣兵胁降之，遂为役属。至是，因西川宣抚使请内附，夏国遂失右臂。</p>
<p>　　三月，岁星逆行入舆鬼。</p>
<p>　　犯积尸气。</p>
<p>　　夏四月，太白入东井。</p>
<p>　　与荧惑合。</p>
<p>　　知西安州任得敬纳其女为妃。</p>
<p>　　得敬，本西安州判，夏兵取西安，率兵民出降，乾顺命权知州事。有女年十七，使其弟德聪饰之以献，乾顺纳为妃，赏赉甚厚，擢得敬为静州防御使。</p>
<p>　　秋九月，遣使乞地于金，金与以河外三州地。</p>
<p>　　乾顺既得西宁，与金积石等州邻逼，遣使以厚币如金，表乞河外诸州。金主以积石、乐、廓三州与之。时秦人在三州者数千，皆愿归金，金主请约之。权枢密院事刘曰：“三小州不足为轻重，恐失两国大信。”遂以其地来归。</p>
<p>　　绍兴八年、夏大德四年春正月，使贺金正旦及万寿节，请通互市。</p>
<p>　　时齐国已废，金尽收陕西地。乾顺使请于绥德诸州互市，金主以陕西新定不许。</p>
<p>　　夏五月，更积石州为祈安城。</p>
<p>　　积石蕃族强悍，乾顺以兵威胁之，诸部皆服，因更其城名“祈安”。</p>
<p>　　秋八月，立任氏为皇后。</p>
<p>　　任氏庄重寡言，御下有恩意，与曹氏并居妃位，相得甚欢。得敬欲后其女，常以货贿馈朝贵及宗室执政权者。于是御史大夫芭里祖仁言：“古者天子娶后，藩国来媵，诸侯一娶九女，盖奉宗庙，广继嗣，阴教之职不可缺，中宫之位不可虚也。伏见陛下两妃并立，位号相夷，而无嫡以统之，则势必近争情，且生妒，岂所以防淫慝塞祸乱乎？今宜择簪绂名家，勋庸世族，素优才行，配合坤仪，庶几上协神祗之心，下副臣民之望。”乾顺询之群臣，咸谓门第、才德无过任妃。乾顺遂使芭里祖仁持册立为皇后，授得敬静州都统军。</p>
<p>　　冬十月，延故将李世辅来奔。</p>
<p>　　世辅，青涧人，世为苏尾九族巡检。金人陷延安，与父永奇同被执，授承宣使、知同州。世辅计执金帅撒离喝，挈家归朝。行至洛河，不得渡，追兵及，永奇与家属二百口悉遇害，世辅弃撒离喝，以二十六人奔夏。见乾顺，泣言父母妻子之亡，愿得二十万人生擒撒离喝，取陕西五路地归夏国，世辅亦得报不共之仇。乾顺许之，授静难军承宣使、延岐雍等路经略安抚使。</p>
<p>　　绍兴九年、夏大德五年春正月，使贺金正旦及万寿节。</p>
<p>　　时高丽贡使未回，金主赐燕，夏使与高丽三使并会。</p>
<p>　　太白、荧惑合于井。</p>
<p>　　可天谓不利用兵，乾顺不听。</p>
<p>　　二月，李世辅讨叛酋，克之。遂使枢密使王枢、大将移讹同出兵取陕西。</p>
<p>　　世辅日请兵报仇，乾顺曰：“尔能为国立功，则不靳借兵。”时有别部酋豪“青面夜叉”为边患，令世辅图之。世辅以三千骑疾驰至其帐，擒之以归。乾顺大悦，将妻以女，世辅以父丧辞。乃出二十万骑，以王枢、移讹为陕西招抚使，世辅为延安招抚使，鼓行而东，时月之十四日也。</p>
<p>　　金慕洧请降，复纳之，以为山讹首领。</p>
<p>　　洧入金，仕为熙河经略使。及金人与中国议和，归陕西、河南地，洧以官守随例当留关中。洧惧诛，谋潜师袭取关陕，泾原路经略使张中彦与环庆赵彬合兵声讨，洧兵败，亡入夏国。乾顺纳之，授以官。</p>
<p>　　按：昔尹氏谓“有国家者不患土地之不广，而患信义之不立”。自晚近互相倾夺，辄以招降纳叛为能，然终无益成败之数，特负不义之名而已。慕洧反覆性成，前车可鉴。于其复至，数其屡叛之罪，执而戮之可也。乃复延纳授官，几成养虎之患。乾顺真无识哉！</p>
<p>　　三月，攻府州，取之。</p>
<p>　　建炎中，府州守将折可求以城降金，撒离喝许废刘豫立之。及豫废，和议成，割河南、陕西归中国，府州在陕西属中。撒离喝恐可求失望生变，假会饮鸩杀之。乾顺知府州无主，遣兵乘间取其城。</p>
<p>　　夏四月，灵芝生。</p>
<p>　　在堂后官高守忠家。百官表贺，乾顺作《灵芝歌》，中书相王仁忠等和之，勒石志瑞。</p>
<p>　　按：灵芝，瑞草也。生不两月，而乾顺卒。瑞乎，非瑞乎？书以为喜言“嘉祥”者戒！</p>
<p>　　五月，李世辅执王枢，移讹兵溃，走还。</p>
<p>　　世辅兵抵延安，知金人议和，陕西复归中国，购得害父母弟侄者杀之。率旧部八百骑赴王枢、移讹营，谕之曰：“世辅已入延安，见讲和诏书招抚，可以本部军归国。”移讹不从，曰：“初，经略乞兵来取陕西，今既到此，乃令归耶？”世辅知势不可，抽刀斫移讹，不及，擒王枢缚之。移讹纵铁鹞军来，世辅以所部拒，挥双刀驰逐，所向披靡。夏兵大溃，杀死蹂践者万人，失马四百余区。世辅遂以三千人归朝。</p>
<p>　　六月，国主乾顺卒，子仁孝立。</p>
<p>　　月之四日也，年五十六。在位五十四年，改元八，谥曰圣文皇帝，庙号崇宗，墓号显陵。长子仁孝立，时年十六。中国以其属于金，遂废册命，夏亦不使告哀。</p>
<p>　　论曰：“乾顺当绍圣乖方，靖康厄运。始则谋生豕突，继则利享渔人，不特义合、葭芦侵疆尽复，而西宁、湟、鄯亦入版图。盖摧坚者难为功，拉朽者易为力也。然受辽国百余年卵覆之恩，宜水一败，遽尔反颜。则前之问起居，请临幸，诚耶？伪耶？当是时，地界扼阴山以北，马足遍关陕之西。方谓藉兹新盟，大启尔宇，而难生天德，兵聚云中。向之臣宋、臣辽，惟吾披猖者；至金而故技莫施焉。四川之使，悔亦晚矣！惟是元昊制蕃书，立蕃学，久绝华风；乾顺建国学，置养贤务。他时仁教重圣亲贤，贻谋有自。然乎？”</p>
<p>　　秋九月，遣使如金告哀。</p>
<p>　　按：此西夏告哀金国之始。</p>
<p>　　冬十月，王枢还。</p>
<p>　　初，枢被擒入中国境，即望阙遥拜，言：“夏国主感圣恩，将遣使入贡。”宣谕使周聿遣人护送行在，枢密院楼照言：“陕西新复，正与夏国为邻，留之无益，还之可使知恩。”乃引见，行燕犒礼，并其俘百九十人皆遣还，命人伴送至界上。</p>
<p>　　十一月，尊母任氏、曹氏为太后。</p>
<p>　　任氏年少于曹。仁孝两母并尊，奉养礼秩如一。</p>
<p>　　归延诸路陷国军民。</p>
<p>　　宋边吏招纳，仁孝因王枢还，悉纵遣之。</p>
<p>　　绍兴十年、夏大庆元年春正月，使贺金正旦及万寿节。</p>
<p>　　金制：夏使入见，金主即御座，呜鞭，报时毕，臣僚行小起居礼。至是，改为大起居。</p>
<p>　　二月，立后罔氏。</p>
<p>　　罔氏，西夏大族。后聪慧知书，爱行汉礼。仁孝先纳之，见其贤，立为后，颇爱敬焉。</p>
<p>　　按：西夏立后不悉书，此书，贤罔氏也。氏好礼知书，异时仁孝建学诸善政，后有劳焉。</p>
<p>　　三月，川陕宣抚使胡世将遣使来谕入贡，不报。</p>
<p>　　乾顺臣金后，不复贡中国。高宗因金人议和，画界已定，命延、秦凤、熙河诸路招纳陷没夏国人民，并命世将遣使至国，议入贡礼。仁孝不应。</p>
<p>　　夏四月，夏州统军李合达据城叛。</p>
<p>　　合达，本萧姓，为辽国挞马，扈成安公主至夏，有口才，骁勇长骑射。乾顺留之，始授文思使，转右侍禁，尝从征讨有劳，升副都统，赐国姓。统安之役，诸将畏刘法勇，莫敢当其锋；合达奋击败之，率死士数百人追至盖朱危，得法首还，以功擢都统，镇夏州。继乾顺臣金，上书切谏，不听；及公主卒，益怏怏不自适。闻耶律大石在西域，遣间使访之，不得要领而返。是时，因仁孝新立，自恃宿将有功，谋作乱。都押牙刘洪裕不从，削发逃去。合达尽散家财给军士，据州城叛，遣兵四出俶扰。</p>
<p>　　五月，金使册仁孝为夏国王。</p>
<p>　　金主遣尚辇局使完颜衷赍封册至，命仁孝为夏国王，加开府仪同三司、上柱国。</p>
<p>　　六月，合达围西平府。</p>
<p>　　合达遣使至阴山，结乙室耶刺旧部，议立辽后，共约恢复。于是，河东八馆、山金司、南北王府前置北鄙诸契丹蜂起应之，合众数万，围灵州。监军司使罔存礼拒战，数败。</p>
<p>　　秋七月，合达分兵陷盐州。</p>
<p>　　合达分遣契丹诸部袭盐州，州城低陋，半夜破之。据盐池，发仓库，尽掠诸州所牧地，游骑直逼贺兰，兴州大震。</p>
<p>　　八月，静州统军任得敬请兵讨夏州。</p>
<p>　　合达遣使以重币约河南诸州同叛，或拒之不纳，或执使以献。独得敬善待使人，探问贼中机事，尽得其实。乃上表言：“贼素无谋，众皆乌合，所恃者契丹余部，以戚里连谋，然其势易离也。陛下诚下令安抚，赦其已住，许其自新，约还旧部，给以资粮，当必有响应者。又贼顿兵灵武，已逾两月，今新破盐州，士气骄甚。夏州距灵州五百余里，定然无备，臣请以州兵合诸将袭之，可获全胜。”仁孝遂命得敬出师。</p>
<p>　　九月，谢金赙赠及封册。</p>
<p>　　献马、驼各二百匹。</p>
<p>　　冬十月，任得敬复夏州。</p>
<p>　　得敬闻命，阴为部署，外示闲暇。一日晨起，选精卒三百往夏州，尽缚其守烽卒，继以骁骑五千疾驰入城，贼众仓皇接战，皆溃走，尽获合达妻孥，抚谕兵民，开仓赈给，夏州遂定。</p>
<p>　　进攻盐州，击萧合达，大破之。合达走死。</p>
<p>　　合达闻夏州已失，急解灵州围回救，部众散亡者甚夥，诸契丹亦走回本部。至盐州与得敬遇，得敬挥众击之。合达兵败，策马北奔，至黄河口不得渡，从人斩首来献。</p>
<p>　　十二月，以任得敬为翔庆军都统军，封西平公。</p>
<p>　　得敬献捷，仁孝欲擢内职，濮王仁忠言：“得敬兵威震慑河南，今大乱甫平，遽解兵柄，非所以靖反侧也。宜崇其爵秩，以系军民之望。”仁孝授以都统军，封西平公，赏赉甚厚。</p>
<p>　　绍兴十一年、夏大庆二年春正月，使贺金正旦，请上尊号。</p>
<p>　　使者随金群臣请上尊号，凡三请，始允。金主赐二品以上官宴，夏使与高丽使与焉。</p>
<p>　　贺金万寿节，请置榷场。</p>
<p>　　金主许置于兰州、保安、绥德三处。</p>
<p>　　夏四月，慕洧取新泉，进寇会州。</p>
<p>　　为守将朱勇所败，洧忿将益师入侵。川陕宣抚使胡世将遗书勉以忠义，洧愧而止。</p>
<p>　　六月，慕洧与弟谋叛，伏诛。</p>
<p>　　仕夏为枢密使。时金人渝盟，复取陕西地。思归金，与洧谋挈族走，遣使求金策应，过灵州，逻者获之。统军任得敬以闻，仁孝遣兵杀洧、，夷其族。</p>
<p>　　按：于时叛夏者也，主以洧何？属罪于长，且惩反覆也。慕洧去就轻忽，至是兄弟族诛，可谓正其罪矣。</p>
<p>　　秋七月，金使来诘。</p>
<p>　　仁孝以诛慕洧故表闻于金。金主诘其专擅，仁孝报使谢之。</p>
<p>　　八月，受尊号。</p>
<p>　　群臣上仁孝尊号曰：“制义去邪”。</p>
<p>　　按：尊号之上，事本非古。仁孝立甫逾年，未有功德斯民，而颜受之。不二年而饥馑荐臻，泉涌地裂，岂非天示之警耶！</p>
<p>　　冬十二月，贺金受尊号。</p>
<p>　　金主受群臣尊号，初御衮冕。</p>
<p>　　绍兴十二年、夏大庆三年春正月，使贺金正旦及万寿节。</p>
<p>　　金制以宋使列三品班，夏与高丽使列五品班。至是，金主重定臣使辞见，班品如旧，殿前班及臣僚复用小起居礼。</p>
<p>　　夏六月，金晋宁军守折彦文侵府州。</p>
<p>　　河东折氏世守麟、府以抗夏。及可求降金死，乾顺袭据府州，夷折氏坟陇，戮其尸，折氏怨之入骨。已，金使可求子彦文守晋宁，欲挑隙，遣兵入府州境大掠，据宁边寨，州兵逐之，不退。</p>
<p>　　秋八月，攻金晋宁军。</p>
<p>　　仁孝闻折氏报怨，遣兵攻晋宁。彦文不出战，拒守二十日，夏兵不能克，取通秦堡而还。</p>
<p>　　九月，饥。</p>
<p>　　民间升米百钱。</p>
<p>　　冬十月，金使来归侵地。</p>
<p>　　折彦文以夏兵掠地罪闻，金主命太原尹张奕按视之。奕言：“折氏与夏国世仇，故开边隙以报之耳。请徙折氏他郡，则夏自安。”金主命彦文移守青州，遣使谕夏国，令各归侵土，谨守疆场。仁孝从之。</p>
<p>　　绍兴十三年、夏大庆四年春正月，使贺金正旦。</p>
<p>　　金主以太子济安薨，不御正殿。使人止诣皇极殿遥贺，万寿节亦如之。</p>
<p>　　三月，地震。</p>
<p>　　有声如雷，逾月不止，坏官私庐舍、城壁，人畜死者万数。</p>
<p>　　夏四月，夏州地裂泉涌。</p>
<p>　　出黑沙，阜高数丈，广若长堤，林木皆没，陷民居数千。御史大夫苏执义言：“自王畿地震，人畜灾伤。今夏州又见变异，是天之所以示警于陛下也！不可不察。”于是仁孝下令曰：“二州人民遭地震地陷死者，二人免租税三年，一人免租税二年，伤者免租税一年；其庐舍、城壁摧塌者，令有司修复之。”</p>
<p>　　秋七月，大饥，诸州盗起。</p>
<p>　　诸部无食，群起为盗。威州大斌、静州埋庆、定州{也}浪、富儿等族，多者万人，少者五、六千，四行劫掠，直犯州城。州将出兵击之，不克。</p>
<p>　　八月，行赈法。</p>
<p>　　郡县连章告急，诸臣请兵讨击。枢密承旨苏执礼言：“此本良民，因饥生事，非盗贼比也。今宜救其冻馁，计其身家，则死者可生，聚者自散，所谓救荒之术即靖乱之方。若徒恃兵威，诛杀无辜，岂所以培养国脉乎？”仁孝善之，命诸州按视灾荒轻重，广立井里赈恤。执礼，执义弟也。</p>
<p>　　冬十月，西平都统军任得敬讨诸州盗，平之。</p>
<p>　　得敬遣官抚谕诸盗，宥其首恶，解散余党，诸乱渐平，惟定州{也}浪、富儿二族，恃险拒守。得敬夜发兵袭其寨，擒首领哆讹诛之，余众泥首降。</p>
<p>　　绍兴十四年、夏人庆元年春正月，使贺金正旦及万寿节。</p>
<p>　　时中国复与金和，遣贺使至，夏使与高丽使同班其后。</p>
<p>　　夏五月，遣使入贺天申节。</p>
<p>　　夏国贺使不至中国者近二十年，仁孝心慕正朔，遣间使入贺，献珠一囊、金带一、衣七对、绫罗纱五百匹、马百匹。</p>
<p>　　接：夏自靖康以后，为金人阻隔，朝贡之仪久不复见。仁寿遣使贺节，可谓知礼矣。</p>
<p>　　六月，令州县各立学校。</p>
<p>　　国中增弟子员至三千人。</p>
<p>　　按：此西夏立学校之始。</p>
<p>　　复立小学于禁中。</p>
<p>　　凡宗室子孙七岁到十五岁皆得入学。设教授，仁孝与后罔氏亦时为条教训导之。</p>
<p>　　秋九月，彗星见，改元。</p>
<p>　　星见坤宫，五十余日而灭，占其分野在夏国。群臣上言：“彗者，除旧布新之象，宜改元应之。”遂以大庆五年为人庆元年。</p>
<p>　　按：彗有五色：苍则王侯破，天子苦兵；赤则贼盗冗，强国恣；黄则女害色权，夺后妃；白则将军逆，二年兵大作；黑则水精贼，江湖决，处处贼起。总之妖星足以致灾，长大见久则灾深，短小见不久则灾狭。诚斋杨氏曰：“惟天爱君，惟圣畏天，天之于君，厌之则骄以嘉祥，爱之则谴以变异，绝之则侈以强盛，念之则惧以灾。”今仁孝善政聿新，有光前烈。彗星之见，其在爱之、念之之列耶？抑杜预所谓“彗有除旧布新之象”乎？然终仁孝世无大祸害，意其尊师重学，节用爱人，有以弭其患也。</p>
<p>　　冬十二月，遣使入贺正旦。</p>
<p>　　献金酒器六事，色绫罗纱三百匹。</p>
</div>
</div>
<div class="bookvmiddle">
<a href="/guwen/bookv_19100.aspx">上一章</a>
<a href="/guwen/book_240.aspx" style="border:0px;line-height:27px; height:27px;">目录</a>
<a href="/guwen/bookv_19102.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
