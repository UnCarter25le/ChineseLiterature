
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
宋史·志·卷八十七_古诗文网
</title>
<meta content="◎乐九（乐章三）○太庙常享 禘袷 加上徽号 郊前朝享 皇后别庙建隆以来祀享太庙一十六首迎神，《礼安》肃肃清庙，奉祠来诣。格思之灵，如在之祭。克谨威仪，载严容卫。降福孔皆，以克永世。" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_8230.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>志·卷八十七</b></span>
<a href="javascript:PlayBookv(8230)" style="margin-left:5px;"><img alt="" height="16" id="speakerimgBookv8230" src="/img/speaker.png" width="16"/></a>
<span id="bookvPlay8230" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e8%84%b1%e8%84%b1%e3%80%81%e9%98%bf%e9%b2%81%e5%9b%be%e7%ad%89">脱脱、阿鲁图等</a></p>
<div class="contson">
<p>　　◎乐九（乐章三）</p>
<p>　　○太庙常享 禘袷 加上徽号 郊前朝享 皇后别庙</p>
<p>　　建隆以来祀享太庙一十六首</p>
<p>　　迎神，《礼安》</p>
<p>　　肃肃清庙，奉祠来诣。格思之灵，如在之祭。</p>
<p>　　克谨威仪，载严容卫。降福孔皆，以克永世。</p>
<p>　　皇帝行，《隆安》</p>
<p>　　工祝升阶，宾尸在位。祗达孝思，允修毖祀。</p>
<p>　　显相有仪，克恭乃事。俨恪其容，通此精意。</p>
<p>　　奠瓒用《瑞木》</p>
<p>　　木符启瑞，著象成文。于昭大号，协应明君。</p>
<p>　　灵命有属，鸿禧洞分。歌以升荐，休嘉洽闻。</p>
<p>　　又《驯象》</p>
<p>　　嘉彼驯象，来归帝乡。南州毓质，中区效祥。</p>
<p>　　仁格巨兽，德柔遐荒。有感斯应，神化无方。</p>
<p>　　又《玉乌》</p>
<p>　　素乌爰止，淳精允臧。名符瑞牒，色应金方。</p>
<p>　　洁白容与，翘英奋扬。孝思攸感，皇德逾张。</p>
<p>　　奉俎，《丰安》</p>
<p>　　维牺维牲，以炰以烹。植其鞉鼓，洁彼鉶羹。</p>
<p>　　孔硕兹俎，于穆厥声。肃雍显相，福禄来成。</p>
<p>　　酌献僖祖室，《大善》</p>
<p>　　汤汤洪河，经启长源。郁郁嘉木，挺生本根。</p>
<p>　　大哉崇基，出乎庆门。发祥垂裕，永世贻孙。</p>
<p>　　顺祖室，《大宁》</p>
<p>　　元钟九千，生于仲吕。崇台九层，起于累土。</p>
<p>　　赫日之升，《明夷》为主。孝孙作帝，式由祖武。</p>
<p>　　翼祖室，《大顺》</p>
<p>　　明明我祖，积德攸宜。肇继瓜瓞，将隆本支。</p>
<p>　　爰资庆绪，式昭帝基。于穆清庙，永洽重熙。</p>
<p>　　宣祖室，《大庆》</p>
<p>　　艰难积行，绵长钟庆。同人之时，得主乃定。</p>
<p>　　既叙宗祧，乃修舞咏。经武开先，永昭丕命。</p>
<p>　　太祖室，《大定》</p>
<p>　　猗欤太祖，受命于天！化行区宇，功溢简编。</p>
<p>　　武威震耀，文德昭宣。开基垂统，亿万斯年。</p>
<p>　　太宗室，《大盛》</p>
<p>　　赫赫皇运，明明太宗。四隩咸暨，一变时雍。</p>
<p>　　睿文炳焕，圣备温恭。千龄万祀，永播笙镛。</p>
<p>　　饮福，《禧安》</p>
<p>　　嘉粟旨酒，博腯牲牷。神鉴孔昭，享兹吉蠲。</p>
<p>　　夙夜毖祀，孝以奉先。永锡纯嘏，功格于天。</p>
<p>　　亚献，《正安》</p>
<p>　　已象文治，乃观武成。进退可度，威仪克明。</p>
<p>　　终献，《正安》</p>
<p>　　《常武》徂征，诗人所称。总干山立，厥象伊疑。</p>
<p>　　彻豆，《丰安》</p>
<p>　　肥腯之牲，既析既荐，郁鬯之酒，已酌已献。</p>
<p>　　祝辞亦陈，和奏斯遍。享礼具举，彻其有践。</p>
<p>　　摄事十三首</p>
<p>　　降神，《理安》</p>
<p>　　肃肃清庙，昭事祖祢。粢盛苾芬，四海来祭。</p>
<p>　　皇灵格思，令容有睟。降福孔皆，以克永世。</p>
<p>　　太尉行，《正安》</p>
<p>　　稞鬯溥将，宾尸在位。帝德升闻，孝思光被。</p>
<p>　　公卿庶正，傅御师氏。至诚感神，福禄来暨。</p>
<p>　　奠瓒，《瑞安》</p>
<p>　　淳清育物，瑞木成文。元气陶冶，非烟郁氛。</p>
<p>　　玄贶昭格，至和所熏。登歌稞献，肸蚃如闻。</p>
<p>　　奉俎，《丰安》</p>
<p>　　丽碑割牲，以炰以烹。博硕肥腯，荐羞神明。</p>
<p>　　祖考来格，享于克诚。如闻謦咳，式燕以宁。</p>
<p>　　酌献僖祖室，《大善》</p>
<p>　　肃肃艺祖，肇基鸿源。权舆光大，燕翼贻孙。</p>
<p>　　载祀惟永，庆流后昆。威灵在天，顾我思存。</p>
<p>　　顺祖室，《大宁》</p>
<p>　　思文圣祖，长发其祥。锡羡蕃衍，德厚流光。</p>
<p>　　眷命自天，卜世聿昌。祗肃孝享，降福无疆。</p>
<p>　　翼祖室，《大顺》</p>
<p>　　明明我祖，积德累仁。居晦匿曜，迈种惟勤。</p>
<p>　　帝图天锡，辉光日新。寝庙绎绎，昭事同寅。</p>
<p>　　宣祖室，《大庆》</p>
<p>　　洸洸我祖，时惟鹰扬。潜德弗耀，发源灵长。</p>
<p>　　肆类配天，永思不忘。来顾来享，百福是将。</p>
<p>　　太祖室，《大定》</p>
<p>　　赫赫太祖，受命于天。赤符启运，威加八埏。</p>
<p>　　神武戡难，功无间然。翼翼丕承，亿万斯年。</p>
<p>　　太宗室，《大盛》</p>
<p>　　穆穆太宗，与天合德。昧旦丕显，乾乾翼翼。</p>
<p>　　敷佑下民，时帝之力。永怀圣神，孝思罔极。</p>
<p>　　真宗室，《大明》</p>
<p>　　煌煌真宗，善继善承。经武耀德，臻于治平。</p>
<p>　　封祀礼乐，丕昭鸿名。陟配文庙，皇图永宁。</p>
<p>　　彻豆，《丰安》</p>
<p>　　鼎俎既陈，豆笾既设。金石在庭，工师就列。</p>
<p>　　备物有严，著诚致洁。孝惟时思，礼以《雍》彻。</p>
<p>　　送神，《理安》</p>
<p>　　神之来兮风肃然，神之去兮升九天。排凌兢兮还恍惚，羽旄纷兮萧燔烟。</p>
<p>　　真宗御制二首</p>
<p>　　奠瓒用《万国朝天》</p>
<p>　　鸿源浚发，睿图诞彰。高明锡羡，累洽延祥。</p>
<p>　　巍巍艺祖，溥率宾王。煌煌文考，区宇大康。</p>
<p>　　珍符昭显，宝历绵长。物性茂遂，民俗阜昌。</p>
<p>　　甫田多稼，禾黍穰穰。含生嘉育，鸟兽跄跄。</p>
<p>　　八纮统域，九服要荒。沐浴惠泽，祗畏典常。</p>
<p>　　隔谷分壤，望斗辨方。并袭冠带，来奉圭璋。</p>
<p>　　峨峨双阙，济济明堂。诸侯执帛，天后当阳。</p>
<p>　　何以辨等？衮衣绣裳。何以褒德？辂车乘黄。</p>
<p>　　声明焕赫，雅颂汪洋。启兹丕绪，祐我无疆。</p>
<p>　　大统斯集，大乐斯扬。俯隆宗祏，仰继穹苍。</p>
<p>　　亚献、终献《平晋乐》</p>
<p>　　五代衰替，六合携离。封疆窃据，兵甲竞驰。</p>
<p>　　天顾黎献，涂炭可悲。帝启灵命，浚哲应期。</p>
<p>　　皇祖丕变，金钺俄麾。率土执贽，犷俗来仪。</p>
<p>　　瞻彼大卤，窃此余基。独迷文告，莫畏天威。</p>
<p>　　神宗继统，璿图有辉。尚安蠢尔，罔怀格思。</p>
<p>　　六飞夙驾，万旅奉辞。徯来发咏，不阵行师。</p>
<p>　　云旗先路，壶浆塞岐。天临日照，宸虑通微。</p>
<p>　　前歌后舞，人心悦随。要领自得，智力何施。</p>
<p>　　风移僣冒，政治淳熙。书文混一，盛德咸宜。</p>
<p>　　干戈倒载，振振言归。诞昭七德，永定九围。</p>
<p>　　真宗告飨六首</p>
<p>　　告受天书，《瑞安》</p>
<p>　　宝命自天，鸿禧锡祚。昭晰缘文，氤氲黄素。</p>
<p>　　玄感荐彰，灵休诞布。寅奉珍符，聿怀永慕。</p>
<p>　　太祖、太宗加上尊谥，《显安》</p>
<p>　　报贶陟封，聿昭典礼。让德穹厚，归功祖弥。</p>
<p>　　丕显尊称，尽善尽美。寅威孝思，以介蕃祉。</p>
<p>　　东封毕躬谢酌献，《封安》</p>
<p>　　奕奕清庙，锡羡诒谋。升中神岳，显允皇猷。</p>
<p>　　归格艺祖，昭报灵休。奉先追远，盛德益修。</p>
<p>　　祀汾阴毕躬谢酌献，《显安》</p>
<p>　　于昭列圣，休德清明。威灵如在，享于克诚。</p>
<p>　　报功厚载，馨荐惟精。归格饮至，礼备乐成。</p>
<p>　　圣祖降亲告，《瑞安》</p>
<p>　　于赫圣祖，景灵在天。神游来暨，睟容穆然。</p>
<p>　　诲言昭示，帝胄开先。齐明钦若，延鸿亿年。</p>
<p>　　六室加谥，《显安》</p>
<p>　　钦崇太霄，肃奉徽册。大礼克诚，鸿猷有赫。</p>
<p>　　令芳爰荐，明灵斯格。昭谢垂祥，永怀何极。</p>
<p>　　景祐亲享太庙二首</p>
<p>　　迎神，《兴安》</p>
<p>　　追养奉先，纳孝练主。金奏凤鸣，《关雎》乐舞。</p>
<p>　　奠鬯恭神，肥腯展俎。积庆聪明，降景寰宇。</p>
<p>　　酌献真宗室，《大明》</p>
<p>　　于穆真皇，宅心道粹。和戎偃革，焕乎文治。</p>
<p>　　操瑞拜图，封天祀地。盛德为宗，烝尝万世。</p>
<p>　　至和袷享三首</p>
<p>　　迎神，《兴安》</p>
<p>　　濡露降霜，永怀孝思。祫食谛叙，再闰之期。</p>
<p>　　歌德咏功，八音播之。歆神惟始，灵其格兹。</p>
<p>　　奠瓒，《嘉安》</p>
<p>　　昭穆亲祖，自室徂堂。礼备乐成，肃然稞将。</p>
<p>　　瑟瓒黄流，条鬯芬芳。气达渊泉，神孚来享。</p>
<p>　　送神，《兴安》</p>
<p>　　四祖基庆，三后在天。荐侑备成，灵娭其旋。</p>
<p>　　孝孙应嘏，受福永年。送之怀之，明发恻然。</p>
<p>　　嘉祐袷享二首</p>
<p>　　迎神，《怀安》</p>
<p>　　躬兹孝享，礼备乐成。神登于俎，祝导于祊。</p>
<p>　　展牲肥腯，奏格和平。灵其昭格，肃亻爱凝情。</p>
<p>　　送神，《怀安》</p>
<p>　　灵神归止，光景肃然。福祥裕世，明威在天。</p>
<p>　　孝孙有庆，骏烈推先。佑兹基绪，弥万斯年。</p>
<p>　　熙宁以后享庙五首</p>
<p>　　酌献英宗室，《大英》</p>
<p>　　在宋五世，天子嗣昌。躬发英断，若乾之刚。</p>
<p>　　声容涷々，被于八荒。垂千万年，永烈有光。</p>
<p>　　送神，《兴安》</p>
<p>　　钟鼓惟旅，笾豆孔时。衎我祖宗，既右享之。</p>
<p>　　神亟来止，孝孙之喜。神保聿归，孝孙之思。</p>
<p>　　禘祫孟享、腊享，宗正卿升殿，《正安》</p>
<p>　　进退有容，服章有仪。匪亟匪迟，降登孔时。</p>
<p>　　祫享仁宗，《大和》</p>
<p>　　于穆仁庙，圣泽滂流。华夷用乂，动植蒙休。</p>
<p>　　徽名冠古，奕世垂谋。帝躬稞献，盛典昭修。</p>
<p>　　英宗，《大康》</p>
<p>　　赫赫英皇，总提邦纪。浚发神功，恢张圣理。</p>
<p>　　仙驭虽遥，鸿徽不弭。永言孝思，竭诚躬祀。</p>
<p>　　常祀五享三首</p>
<p>　　迎神，《兴安》（九变）</p>
<p>　　奕奕清庙，昭穆定位。霜露增感，粢盛洁祭。</p>
<p>　　神灵来格，福祉攸暨。追孝奉先，本支百世。</p>
<p>　　太尉奠瓒，《嘉安》</p>
<p>　　有秩时祀，匪怠匪渎。有来宗主，载祗载肃。</p>
<p>　　厥作稞将，流黄瓒玉。是享是宜，永绥多福。</p>
<p>　　送神，《兴安》</p>
<p>　　皇祖皇考，配帝配天。骏奔显相，神保言旋。</p>
<p>　　祝以孝告，嘏以慈宣。去来永慕，宗事惟虔。</p>
<p>　　绍兴以后时享二十五首</p>
<p>　　迎神，《兴安》</p>
<p>　　黄钟为宫</p>
<p>　　奉先严祀，率礼大经。时思致享，肃荐芳馨。</p>
<p>　　竭诚备物，乐奏和声。真驭来止，熙事克成。</p>
<p>　　大吕为角</p>
<p>　　圣灵在天，九关崇深。风马云车，纷其顾临。</p>
<p>　　拥祥储休，昭答孝心。孝孙受祉，万福是膺。</p>
<p>　　太簇为徵</p>
<p>　　嘉承和平，秩祀为先。乃练休辰，祝史告虔。</p>
<p>　　内心齐明，祀具吉蠲。交际恍惚，如在后前。</p>
<p>　　应钟为羽</p>
<p>　　道信于神，神灵燕娭。酒有嘉德，物惟其时。</p>
<p>　　缓节安歌，乐奏具宜。欣欣乐康，福禄绥之。</p>
<p>　　奉俎，《丰安》</p>
<p>　　王假有庙，子孙保光。奉牲以告，玉俎膏香。</p>
<p>　　专精厉意，神其迪尝。休承灵意，申锡无疆。</p>
<p>　　初献盥洗，《正安》</p>
<p>　　恪恭祀典，涓选休成。设洗致洁，直于东荣。</p>
<p>　　嘉觞祗荐，明德惟馨。祖考来格，享兹孝诚。</p>
<p>　　升殿，《正安》</p>
<p>　　冠佩雍容，时惟上公。享于清庙，陟降弥恭。</p>
<p>　　笾豆静嘉，粢盛洁丰。孝孙有庆，万福来同。</p>
<p>　　僖祖室酌献，《基命》</p>
<p>　　于穆文献，自天发祥。肇基明命，锡羡无疆。</p>
<p>　　子孙千亿，宗社灵长。神之格思，如在洋洋。</p>
<p>　　宣祖室酌献，《天元》</p>
<p>　　天启炎历，集我大命。长发其祥，笃生上圣。</p>
<p>　　夷乱芟荒，乾坤以定。时礼聿修，孝孙有庆。</p>
<p>　　太祖室酌献，《皇武》</p>
<p>　　赫赫艺祖，受天明命。威加八纮，德垂累圣。</p>
<p>　　祀事孔明，有严笙磬。对越在天，延休锡庆。</p>
<p>　　太宗室酌献，《大定》</p>
<p>　　明明在上，时维太宗。允武允文，丕基绍隆。</p>
<p>　　于肃清庙，昭报是丰。皇灵格思，福禄来同。</p>
<p>　　真宗室酌献，《熙文》</p>
<p>　　于穆真皇，维烈有光。丕承二后，奄奠万方。</p>
<p>　　威加戎狄，道格穹苍。歆时禋祀，降福无疆。</p>
<p>　　仁宗室酌献，《美成》</p>
<p>　　至哉帝德，乃圣乃神！恭己南面，天下归仁。</p>
<p>　　历年长久，垂裕后人。礼修旧典，宝命维新。</p>
<p>　　英宗室酌献，《治隆》</p>
<p>　　炎基克巩，赫赫英宗。绍休前烈，仁化弥隆。</p>
<p>　　笃生圣子，尧、汤比踪，烝尝万世，福禄来崇。</p>
<p>　　神宗室酌献，《大明》</p>
<p>　　于昭神祖，运抚明昌。肇新百度，克配三王。</p>
<p>　　遐荒底绩，圣武维扬。永言《执竞》，上帝是皇。</p>
<p>　　哲宗室酌献，《重光》</p>
<p>　　于皇浚哲，遹骏有声。率时昭考，丕显仪刑。</p>
<p>　　功光大业，道协三灵。永绥厥后，来燕来宁。</p>
<p>　　徽宗室酌献，《承元》</p>
<p>　　天锡神圣，徽柔懿恭。垂衣拱手，遵制扬功。</p>
<p>　　配天立极，体道居中。佑我烈考，万福攸同。</p>
<p>　　钦宗室，《端庆》</p>
<p>　　于皇钦宗，道备德宏。允恭允俭，克类克明。</p>
<p>　　孝遵前烈，仁翊函生。歆兹肆祀，永燕宗祊。</p>
<p>　　高宗室，《大德》</p>
<p>　　于皇时宋，自天保定。高宗受之，再仆景命。</p>
<p>　　绍开中兴，翼善传圣。何千万年，永绥厥庆。</p>
<p>　　孝宗室，《大伦》</p>
<p>　　圣人之德，无加于孝。思皇孝宗，履行立教。</p>
<p>　　始终纯诚，非曰笑貌。于万斯年，是则是效。</p>
<p>　　光宗室，《大和》</p>
<p>　　维宋洽熙，帝继于理。万姓厚生，三辰顺轨。</p>
<p>　　对时天休，以燕翼子。肃唱和声，神其有喜。</p>
<p>　　文舞退、武舞进，《正安》</p>
<p>　　肃肃清庙，于显维德。我祀孔时，我奏有翼。</p>
<p>　　秉翟载骏，有来干戚。神之燕娭，休祥允格。</p>
<p>　　亚、终献，《文安》</p>
<p>　　观德宗祏，奕世烈光。有严祀典，粤循旧章。</p>
<p>　　乐谐九变，献举重觞。燕娭如在，戩谷穰穰。</p>
<p>　　彻豆，《恭安》</p>
<p>　　礼备乐成，物称诚竭。相维辟公，神人以说。</p>
<p>　　歌《雍》一章，诸宰斯彻。天子万世，无竞维烈。</p>
<p>　　送神，《兴安》</p>
<p>　　霜露既降，时思展禋。在天之御，睠然顾歆。</p>
<p>　　乐成礼备，言归靡停。既安既乐，福禄来成。</p>
<p>　　袷享八首</p>
<p>　　迎神，《兴安》</p>
<p>　　黄钟宫</p>
<p>　　时维孟冬，霜露既零。合食盛礼，以时以行。</p>
<p>　　孝心翼翼，惟神来宁。肃倡斯举，神具是听。</p>
<p>　　大吕角</p>
<p>　　于穆孝思，嘉荐维时。诚通兹格，咸来燕娭。</p>
<p>　　神之听之，申锡蕃厘。于万斯年，永保丕基。</p>
<p>　　太簇徵</p>
<p>　　于昭孝治，通乎神明。寒暑不忒，熙事备成。</p>
<p>　　牲牷孔硕，黍稷惟馨。以享以祀，来燕来宁。</p>
<p>　　应钟羽</p>
<p>　　苾芬孝祀，荐灌肃雍。致力于神，明信咸通。</p>
<p>　　灵之妥留，惠我庞鸿。广被万寓，福禄攸同。</p>
<p>　　初献顺祖，酌献，《大宁》</p>
<p>　　于赫皇祖，濬发其祥。德盛流远，奕世弥昌。</p>
<p>　　孝孙有庆，嘉荐令芳。神保是享，锡羡无疆。</p>
<p>　　翼祖酌献，《兴安》</p>
<p>　　上天眷命，佑我丕基。翼翼皇祖，不耀其辉。</p>
<p>　　积厚流长，福禄攸宜。祀事孔时，曾孙笃之。</p>
<p>　　光宗室酌献，《大承》</p>
<p>　　于皇光宗，握符御极。昭哉嗣服，惟仁与德！</p>
<p>　　勤施于民，靡有暇逸。万年之思，永奠宗祏。</p>
<p>　　送神，《兴安》</p>
<p>　　合祭大事，因时发天。翼翼孝思，三献礼虔。</p>
<p>　　神兮乐康，飚驭言旋。永神后人，于千万年。</p>
<p>　　上仁宗、英宗徽号一首</p>
<p>　　入门升殿，《显安》</p>
<p>　　于穆仁祖，宠绥万方。执竞英考，迄用成、康。</p>
<p>　　图徽宝册，有烈其光。庶几亿载，与天无疆。</p>
<p>　　上英宗尊号一首</p>
<p>　　入门，《正安》</p>
<p>　　在宋五世，天子神明。群公奉册，乃扬鸿名。</p>
<p>　　金书煌煌，遹昭厥成。思皇多祜，与天同声。</p>
<p>　　增上神宗徽号一首（哲宗朝制）</p>
<p>　　升殿，《显安》</p>
<p>　　于惟祢庙，乃圣乃神。秉文之士，作起惟新。</p>
<p>　　建宫稽古，一视同仁。庶几备号，以享天人。</p>
<p>　　绍兴十四年奉上徽宗册宝三首</p>
<p>　　册宾入门，《显安》</p>
<p>　　于铄徽考，如天莫名。迨兹丕扬，拟纯粹精。</p>
<p>　　温玉镂文，来至于祊。有严奕奕，礼备乐成。</p>
<p>　　册宝升殿，《显安》</p>
<p>　　金字煌煌，瑶光灿灿。群工奉之，登此宝殿。</p>
<p>　　对越祖宗，式遵成宪。威灵在天，来止来燕。</p>
<p>　　上徽号，《显安》</p>
<p>　　惟精惟一，乃圣乃神。鸿名克扬，茂实斯宾。</p>
<p>　　如禹之功，如尧之仁。孝思永慕，用诏无垠。</p>
<p>　　淳熙十五年上高宗徽号三首</p>
<p>　　册宝入门，《显安》</p>
<p>　　于穆高皇，功德兼隆。称天以诔，初谥未崇。</p>
<p>　　载稽礼典，扬徽垂鸿。涓日之良，登进庙宫。</p>
<p>　　册宝升殿，《显安》</p>
<p>　　有瑑斯宝，有编斯册。导以麾仗，奏以金石。</p>
<p>　　祲威盛容，煌煌赫赫。臣工奉之，高灵来格。</p>
<p>　　上徽号，《显安》</p>
<p>　　中兴之烈，高掩商宗。揖逊之美，放勋比隆。</p>
<p>　　字十有六，拟诸形容。威灵在天，裕后无穷。</p>
<p>　　庆元三年奉上孝宗徽号三首</p>
<p>　　册宝入门，《显安》</p>
<p>　　巍巍孝庙，圣德天通。同符艺祖，克绍高宗。</p>
<p>　　有仪有册，载推载崇。镂玉绳金，登奉祏宫。</p>
<p>　　册宝升殿，《显安》</p>
<p>　　文金晶荧，册玉辉润。统绍乎尧，德全于舜。</p>
<p>　　勤崇推高，子孝孙顺。冠德百王，万年垂训。</p>
<p>　　上徽号，《显安》</p>
<p>　　金石充庭，珩璜在列。绘画乾坤，形容日月。</p>
<p>　　巍巍功德，显显谟烈。垂亿万年，鸿徽昭揭。</p>
<p>　　高宗郊祀前朝享太庙三十首</p>
<p>　　皇帝入门，《乾安》（后还前殿并同）</p>
<p>　　于皇我后，祗戒专精。假于有庙，祖考是承。</p>
<p>　　趋进惟肃，僾思惟诚。神之听之，来燕来宁。</p>
<p>　　皇帝升殿、《乾安》（诣室、降殿并同）</p>
<p>　　皇皇大宫，丕显于穆。休德昭清，元气回复。</p>
<p>　　芝叶蔓茂，桂华冯翼。孝孙假斯，受兹介福。</p>
<p>　　盥洗，《乾安》</p>
<p>　　维皇齐精，鬷假于庙。观盥之初，惟以洁告。</p>
<p>　　衎承祖宗，恤祀昭孝。诚心有孚，介福斯报。</p>
<p>　　迎神，《兴安》</p>
<p>　　秬鬯既将，黄钟具奏。肃我祖考，祗栗以俟。</p>
<p>　　监观于兹，云车来下。</p>
<p>　　尚书奉俎，《丰安》</p>
<p>　　有硕其牲，登于大房。肃展以享，庶几迪尝。</p>
<p>　　匪腯是告，我民其康。保艾尔后，垂休无疆。</p>
<p>　　皇帝再盥洗，《乾安》</p>
<p>　　盥至于再，洁诚愈孚。帝用祗荐，灵咸嘉虞。</p>
<p>　　腾歌胪欢，会于轩朱。观厥颙若，受福之符。</p>
<p>　　僖祖室酌献，《基命》</p>
<p>　　思文僖祖，基德之元。皇武大之，受命于天。</p>
<p>　　积厚流光，不已其传。曾孙笃之，于万斯年。</p>
<p>　　翼祖室酌献，《大顺》</p>
<p>　　天命有开，维仁是依。乃睠冀邦，于以顾之。</p>
<p>　　其顾伊何？发祥肇基。施于孙子，虔奉孝思。</p>
<p>　　宣祖室，《天元》</p>
<p>　　昭哉皇祖，源深流长！雕戈圭瓒，休有烈光。</p>
<p>　　天祐潜德，继世其昌。永怀积累，嘉荐令芳。</p>
<p>　　太祖室，《皇武》</p>
<p>　　为民请命，皇祖赫临。天地并贶，亿万同心。</p>
<p>　　造邦以德，介福宜深。挹彼惟旨，真游居歆。</p>
<p>　　太宗室，《大定》</p>
<p>　　皇矣太宗，嗣服平成！益奋神旅，再征不庭。</p>
<p>　　文武秉德，仁孝克明。以圣传圣，对越紫清。</p>
<p>　　真宗室，《熙文》</p>
<p>　　思文真宗，体道之崇。憺威赫灵，遵制扬功。</p>
<p>　　真符鼎来，告成登封。盛德百世，于昭无穷。</p>
<p>　　仁宗室，《美成》（徽宗御制）</p>
<p>　　仁德如天，遍覆无偏。功济九有，恩涵八埏。</p>
<p>　　齐民受康，朝野晏然。击壤歌谣，四十二年。</p>
<p>　　英宗室，《治隆》</p>
<p>　　穆穆英宗，持盈守成。世德作求，是缵是承。</p>
<p>　　齐家睦族，偃武恢文。于荐清酤，酌之欣欣。</p>
<p>　　神宗室，《大明》</p>
<p>　　烝哉维后，继明体神！稽古行道，文物一新。</p>
<p>　　润色鸿业，垂裕后人。灵斿沛然，来燕来宁。</p>
<p>　　哲宗室，《重光》</p>
<p>　　明哲煌煌，照临无疆。绍述先志，寔宣重光。</p>
<p>　　诒谋燕翼，率由旧章。苾芬孝祀，降福穰穰。</p>
<p>　　徽宗室，《承元》（御制）</p>
<p>　　于皇烈考，道化圣神。尧聪舜孝，文恬武忻。</p>
<p>　　命子出震，遗骏上宾。罔极之哀，有古莫伦。</p>
<p>　　降殿，《乾安》</p>
<p>　　明德惟馨，进止回复。裼袭安恭，严若惟谷。</p>
<p>　　诚意昭融，群工袂属。成此祲容，生乎齐肃。</p>
<p>　　入小次，《乾安》</p>
<p>　　于皇我后，祗戒专精。躬制声诗，文思聪明。</p>
<p>　　雍容戾止，玉立端诚。神听如在，福禄来宁。</p>
<p>　　文舞退、武舞进，《正安》</p>
<p>　　八音谐律，缀兆充庭。进旅退旅，肃恭和平。</p>
<p>　　盛荐祖宗，灵监昭升。象功崇德，遹观厥成。</p>
<p>　　亚献，《正安》</p>
<p>　　威神在天，享于克诚。申以贰觞，式昭德馨。</p>
<p>　　笾豆孔嘉，乐舞具陈。庶几是听，福禄来成。</p>
<p>　　终献，《正安》</p>
<p>　　疏幂三举，诚意一纯。孰陪予祀，公族振振。</p>
<p>　　神具醉止，燕娭窈冥。于万斯年，绥我思成。</p>
<p>　　皇帝出小次，《乾安》</p>
<p>　　夙戒告备，礼节俯成。妥侑惟乾，氛氲夜澄。</p>
<p>　　有严有翼，列圣灵承。于穆清閟，肃肃无声。</p>
<p>　　皇帝再升殿诣饮福位，《乾安》</p>
<p>　　维皇亲享，至再至三。礼备乐奏，层陛森严。</p>
<p>　　粢盛芳洁，酒醴旨甘。云车风马，从卫观瞻。</p>
<p>　　饮福，《禧安》</p>
<p>　　赫赫明明，维祖维宗。鉴于文孙，维德之同。</p>
<p>　　日靖四方，亦同其功。亿万斯年，以承家邦。</p>
<p>　　还位，《乾安》</p>
<p>　　帝既临享，步武鸣鸾。陟降规矩，颙昂周旋。</p>
<p>　　登歌一再，典礼莫愆。神之听之，祉福绵绵。</p>
<p>　　尚书彻豆，《丰安》</p>
<p>　　熙事即成，嘉笾告彻。洋洋来临，蔼蔼布列。</p>
<p>　　配帝其功，在天对越。允集丛厘，万邦和悦。</p>
<p>　　送神，《兴安》</p>
<p>　　神之来游，风马云车。淹留仿佛，顾瞻欷歔。</p>
<p>　　神之还归，钧天帝居。监观于下，何福不除！</p>
<p>　　降殿，《乾安》</p>
<p>　　于皇上天，钦哉成命。集于冲人，丕承列圣。</p>
<p>　　爰熙紫坛，于庙告庆。肸蚃潜通，休祥荐应。</p>
<p>　　还大次，《乾安》</p>
<p>　　盛德丰功，一祖六宗。钦翼燕诒，禋享是崇。</p>
<p>　　厉意齐精，假庙惟恭。率礼周旋，福禄来同。</p>
<p>　　宁宗朝享三十五首</p>
<p>　　皇帝入门，《乾安》</p>
<p>　　王假有庙，四极骏奔。鼎俎宵严，虡簨云屯。</p>
<p>　　积厚流广，德隆庆蕃。是则是绳，保我子孙。</p>
<p>　　升殿，《乾安》</p>
<p>　　于穆清宫，奕奕孔硕。芝茎蔓秀，桂华冯翼。</p>
<p>　　八簋登列，六瑚贲室。皇代拥庆，启佑千亿。</p>
<p>　　盥洗，《乾安》</p>
<p>　　天一以清，地一以宁。维皇精专，承神明灵。</p>
<p>　　娥御堕津，渎祗扬溟。盥事允严，先祖是听。</p>
<p>　　诣室，《乾安》</p>
<p>　　丹楹云深，芳勺宵奠。乐华淳鬯，礼文炳绚。</p>
<p>　　有容有仪，载肃载见。维时缉熙，世世以燕。</p>
<p>　　还位，《乾安》</p>
<p>　　旅楹有闲，人神允叶。福以德昭，飨以诚接。</p>
<p>　　六乐宣扬，百礼炜烨。对越在天，流祚万叶。</p>
<p>　　迎神，《兴安》（九变）。</p>
<p>　　黄钟为宫</p>
<p>　　《咸》、《英》备乐，簋席列斝。诗歌安世，声叶皇雅。</p>
<p>　　翠旗羽盖，云车风马。神其来兮，以燕以下。</p>
<p>　　大吕为角</p>
<p>　　勾陈旦辟，阊阖夜分。轸风挟月，车驷凌云。</p>
<p>　　瑞景晻霭，神光耀煴。神其来兮，以留以忻。</p>
<p>　　太簇为徵</p>
<p>　　穆穆紫幄，璜璜清宫。《旱麓》流咏，《凫鹥》叶工。</p>
<p>　　道闳诒燕，业绵垂鸿。神其来兮，以康以崇。</p>
<p>　　应钟为羽</p>
<p>　　文以谟显，武以烈承。圣训之保，祖武之绳。</p>
<p>　　有肃孝假，式严衎烝。神其来兮，以宜以宁。</p>
<p>　　捧俎，《丰安》</p>
<p>　　簋豆荐牲，鉶笾实馈。其俎孔庶，吉蠲为饎。</p>
<p>　　惟德达馨，以忱以贵。神既佑享，祉贶来暨。</p>
<p>　　再诣盥洗，《乾安》</p>
<p>　　精粹象天，明清鉴月。再御兹盥，益致其洁。</p>
<p>　　齐容颙若，诚意洞彻。百礼允洽。率礼不越。</p>
<p>　　真宗室，《熙文》</p>
<p>　　天地熙泰，跻时升平。阐符建坛，声容文明。</p>
<p>　　君臣赓载，夷夏肃清。本支百世，持盈守成。</p>
<p>　　仁宗室，《美成》</p>
<p>　　在宋四世，天子圣神。用贤致治，约已裕民。</p>
<p>　　海内富庶，裔夷肃宾。四十二年，尧、舜之仁。</p>
<p>　　英宗室，《治隆》</p>
<p>　　明明英后，仁孝俭恭。丕显丕承，增光祖宗。</p>
<p>　　继志述事，遵制扬功。万邦作孚，盛德形容。</p>
<p>　　神宗室，《大明》</p>
<p>　　厉精基治，大哉乾刚！信赏必罚，内修外攘。</p>
<p>　　礼乐法理，号令文章。作新之功，度越百王。</p>
<p>　　哲宗室，《重光》</p>
<p>　　于皇我宋，世有哲明。元祐用人，遹骏有声。</p>
<p>　　绍述先志，思监于成。受天之祜，王配于京。</p>
<p>　　徽宗室，《承元》</p>
<p>　　帝抚熙运，晏粲协期。礼明乐备，文恬武嬉。</p>
<p>　　道光授受，谋深燕诒。骏命不易，子孙保之。</p>
<p>　　钦宗室，《端庆》</p>
<p>　　显显令主，辉光日新。奉亲以孝，绥下以仁。</p>
<p>　　兢兢业业，诞保庶民。于穆不已，之德之纯。</p>
<p>　　高宗室，《大德》</p>
<p>　　昊天有命，中兴复古。治定功成，修文偃武。</p>
<p>　　德隆商宗，业闳汉祖。付托得人，系尧之绪。</p>
<p>　　孝宗室，《大伦》</p>
<p>　　艺祖有孙，聪睿神武。绍兴受禅，归尊于父。</p>
<p>　　行道袭爵，百度修举，圣德曰孝，光于千古。</p>
<p>　　光宗室，《大和》</p>
<p>　　维宋洽熙，帝继于理。万姓厚生，三辰顺轨。</p>
<p>　　对时天休，以燕翼子。肃唱和声，神其有喜。</p>
<p>　　还位，《乾安》</p>
<p>　　在周之庭，设业设虡。酒醴惟醹，尔殽伊脯。</p>
<p>　　帝觞毕勺，天步旋举。丕显丕承，念兹皇祖。</p>
<p>　　降殿，《乾安》</p>
<p>　　黼幄蝉{艹枼}，飚斿宁燕。尊彝献裸，瑚簋陈荐。</p>
<p>　　眎仪天旋，淳音《韶》变。遹求厥宁，福禄流羡。</p>
<p>　　入小次，《乾安》</p>
<p>　　皇容肃祗，天步舒迟。对越惟恭，敬事不遗。</p>
<p>　　陟降莅止，永言孝思。上帝临女，日监于兹。</p>
<p>　　文舞退、武舞进，《正安》</p>
<p>　　明庭承神，鞉磬柷敔。玉梢饰歌，佾缀维旅。</p>
<p>　　既肖厥文，复象乃武。祖德宗功，惟帝时举。</p>
<p>　　亚献，《正安》</p>
<p>　　尊斝星陈，罍幂云舒。来贰变觞，玉珮琼琚。</p>
<p>　　相予严祀，秉德有初。对扬王休，何福不除！</p>
<p>　　终献，《正安》</p>
<p>　　秉德翼翼，显相肃邕。疏幂三举，诚意益恭。</p>
<p>　　光烛黼绣，和流笙镛。子孙众多，福禄来从。</p>
<p>　　出小次，《乾安》</p>
<p>　　庙楹邃严，夜景藻清。文物炳彪，礼仪熙成。</p>
<p>　　帷宫载敞，珮珩有声。帝复对越，将受厥明。</p>
<p>　　再升殿，《乾安》</p>
<p>　　明明维后，诒厥孙谋。系隆我汉，陈锡哉周。</p>
<p>　　以孝以飨，世德作求。介以繁祉，万邦咸休。</p>
<p>　　饮福，《乾安》</p>
<p>　　玉瓒黄流，有飶其香。来假来享，降福穰穰。</p>
<p>　　我应受之，汤孙之将。有百斯男，福禄无疆。</p>
<p>　　还位，《乾安》</p>
<p>　　圣图广大，宗祊光辉。假于有庙，帝命不违。</p>
<p>　　僾若有慕，夙夜畏威。嘉乐君子，福禄祁祁。</p>
<p>　　彻豆，《丰安》</p>
<p>　　升馔有章，卒食攸序。庭锵金奏，凯收鉶筥。</p>
<p>　　其献惟成，其馂维旅。礼洽庆流，皇祖之祜。</p>
<p>　　送神，《兴安》</p>
<p>　　珠幄熉黄，神既燕娭。监观于下，福禄来宜。</p>
<p>　　云车风马，神保聿归。启佑我后，福禄来为。</p>
<p>　　降殿，《乾安》</p>
<p>　　圣有谟训，诒谋燕翼。奉天酌祖，万世维则。</p>
<p>　　维皇孝熙，乾乾夕惕。礼既式旋，惟福之锡。</p>
<p>　　还大次，《乾安》</p>
<p>　　王假有庙，对越在天。帷宫旋御，率礼不愆。</p>
<p>　　泰畤展祠，云阳奉瑄。齐居精明，益用告虔。</p>
<p>　　理宗朝享三首</p>
<p>　　皇帝升降，《乾安》</p>
<p>　　于皇祖宗，清庙奕奕。威灵在天，不显惟德。</p>
<p>　　垂裕鸿延，诒谋燕翼。孝孙格斯，受祉罔极。</p>
<p>　　迎神，《兴安》，九奏</p>
<p>　　秬鬯既将，黄钟具奏。瞻望真游，亻爱若有慕。</p>
<p>　　于皇列圣，在帝左右。云车具来，以妥以侑。</p>
<p>　　宁宗室，《大安》</p>
<p>　　帝德之休，恭俭渊懿。三十一年，谨终如始。</p>
<p>　　升祔在宫，祖功并美。民怀有仁，何千万世。</p>
<p>　　高宗祀明堂前朝享太庙二十一首</p>
<p>　　皇帝入门，《乾安》</p>
<p>　　于皇我后，祗戒专精。齐肃有容，祖考是承。</p>
<p>　　造次匪懈，孝思纯诚。神听有格，福禄来宁。</p>
<p>　　升殿，《乾安》</p>
<p>　　肃哉清宫，熉珠照幄！神之来思，八音振作。</p>
<p>　　赤舄龙章，奉玉惟恪。匪今斯今，先民时若。</p>
<p>　　盥洗，《乾安》</p>
<p>　　于皇维后，观盥之初。精意昭著，既顺既愉。</p>
<p>　　圭鬯承祀，卿士咸趋。目视心化，四方其孚。</p>
<p>　　迎神，《兴安》</p>
<p>　　涓选休成，祖考是享。夙夜专精，求诸惚恍。</p>
<p>　　洋洋在上，惟神之仰。鬯矣清明，应之如响。</p>
<p>　　捧俎，《丰安》</p>
<p>　　来相于庭，鸣鋗锵锵。奉牲而告，登彼雕房。</p>
<p>　　非牲之备，民庶是康。神依民听，上帝斯皇。</p>
<p>　　僖祖室酌献，《基命》</p>
<p>　　何庆之长？实兆于商。由商太戊，子孙其昌。</p>
<p>　　皇基成命，宋道用光。诒厥孙谋，膺受四方。</p>
<p>　　翼祖室，《大顺》</p>
<p>　　上帝监观，维仁是依。继世修德，皇心顾之。</p>
<p>　　其顾伊何？在彼冀方。施于子孙，降福穰穰。</p>
<p>　　宣祖室酌献，《天元》</p>
<p>　　昭哉皇祖，骏发其祥！雕戈圭瓒，盛烈载扬。</p>
<p>　　天锡宝符，俾炽而昌。神圣应期，赫然垂光。</p>
<p>　　太祖室，《皇武》</p>
<p>　　猗欤皇祖，下民攸归！膺帝之命，龙翔太微。</p>
<p>　　戎车雷动，天地清夷。峨峨奉璋，万世无违。</p>
<p>　　太宗室，《大定》</p>
<p>　　煌煌神武，再御戎轩。时惠南土，旋定太原。</p>
<p>　　车书混同，声教布宣。维天佑之，亿万斯年。</p>
<p>　　真宗室，《熙文》</p>
<p>　　于皇真宗，体道之崇。游心物外，应迹寰中。</p>
<p>　　四方既同，化民以躬。清净无为，盛德之容。</p>
<p>　　仁宗室曲同郊祀。（送神亦同）。</p>
<p>　　英宗室，《治隆》</p>
<p>　　噫我大君，嗣世修文！维文维武，諟继虞勋。</p>
<p>　　天锡丕祚，施于后昆。于荐清酤，酌之欣欣。</p>
<p>　　神宗室，《大明》</p>
<p>　　烝哉维后，继明体神！宪章文、武，宜民宜人。</p>
<p>　　经世之道，功格于天。子孙严祀，无穷之传。</p>
<p>　　哲宗室，《重光》</p>
<p>　　明哲煌煌，照临无疆。丕承先志，嘉靖多方。</p>
<p>　　朝廷尊荣，民庶乐康。珍符来应，锡兹重光。</p>
<p>　　徽宗室，《承元》</p>
<p>　　圣考巍巍，光绍丕基。礼隆乐备，时维纯熙。</p>
<p>　　天仁兼覆，皇化无为。功成弗处，心潜希夷。</p>
<p>　　文舞退、武舞进，《正安》</p>
<p>　　作乐合祖，簨虡在庭。众奏具举，肃邕和鸣。</p>
<p>　　神灵来格，庶几是听。皦绎以终，永观厥成。</p>
<p>　　亚献，《正安》</p>
<p>　　威神在天，来格于诚。既载清酤，有闻无声。</p>
<p>　　相予熙事，时赖宗英。肃肃邕邕，允协思成。</p>
<p>　　终献，《正安》</p>
<p>　　疏幂三举，诚意一纯。孰陪予祀，公族振振。</p>
<p>　　明灵来娭，乐舞具陈。奉神所佑，昭孝息民。</p>
<p>　　饮福，《禧安》</p>
<p>　　赫赫明明，德与天通。施于孙子，福禄攸同。</p>
<p>　　日靖四方，民和年丰。有秩斯祜，申锡无穷。</p>
<p>　　彻豆，《丰安》</p>
<p>　　歆我齐明，威德如存。牲牷是享，圭玉其温。</p>
<p>　　群公执事，亦既骏奔。礼成告彻，咸福黎元。</p>
<p>　　还大次，《乾安》</p>
<p>　　神明既交，恍若有承。钦翼齐庄，福禄具膺。</p>
<p>　　王业是兴，祖武是绳。佑我亿年，以莫不增。</p>
<p>　　孝宗明堂前享太庙三首</p>
<p>　　徽宗室酌献，《承元》</p>
<p>　　明明徽祖，抚世升平。制礼作乐，发政施仁。</p>
<p>　　圣灵在天，德泽在民。亿万斯年，保佑后人。</p>
<p>　　高宗室，《大德》</p>
<p>　　于皇时宋，自天保定。高宗受之，再仆景命。</p>
<p>　　绍开中兴，翼善傅圣。何千万年，永绥厥庆。</p>
<p>　　还大次，《乾安》</p>
<p>　　礼既行矣，乐既成矣。维祖维妣，安且宁矣。</p>
<p>　　皇举玉趾，佩锵鸣矣。拜贶总章，于厥明矣。</p>
<p>　　理宗明堂前朝享二首</p>
<p>　　宁宗室奠币，《定安》</p>
<p>　　皇矣昭考，圣灵在天！称秩宗祀，有严恭先。</p>
<p>　　奉币以荐，见之亻爱然。仁深泽厚，厥光以延。</p>
<p>　　酌献，《考安》</p>
<p>　　假哉皇考，必世后仁！嘉靖我邦，与物皆春。</p>
<p>　　之纯之德，克配穹旻。余庆渊如，佑我后人。</p>
<p>　　皇后庙十五首</p>
<p>　　迎神，《肃安》</p>
<p>　　閟宫翼翼，雅乐洋洋。牲器肃设，几筵用张。</p>
<p>　　饰以明备，秩其令芳。神兮来格，风动云翔。</p>
<p>　　太尉行，《舒安》</p>
<p>　　服章观象，山龙是则。容止跄跄，威仪翼翼。</p>
<p>　　司徒捧俎，《丰安》（彻同）</p>
<p>　　格恭奉祀，祗荐牺牲。九成爰奏，有俎斯盈。</p>
<p>　　酌献孝明皇后室，《惠安》</p>
<p>　　祀事孔明，庙室惟肃。鉶登笾豆，金石丝竹。</p>
<p>　　既灌既荐，允恭允穆。奉神如在，以介景福。</p>
<p>　　孝惠皇后室，《奉安》</p>
<p>　　初阳作配，内助惟贤。柔顺中积，英徽外宣。</p>
<p>　　神宫有侐，明祀惟虔。歆诚降祐，于万斯年。</p>
<p>　　孝章皇后室，《懿安》</p>
<p>　　猗那淑圣，象应资生。配天作合，与日齐明。</p>
<p>　　椒宫垂范，彤史扬名。聿修毖祀，永奉粢盛。</p>
<p>　　懿德皇后室，《顺安》</p>
<p>　　王门禀庆，帝族惟贤。功存内治，德协静专。</p>
<p>　　流芳图史，垂范纮綖。新庙有侐，祀礼昭然。</p>
<p>　　淑德皇后室，《嘉安》</p>
<p>　　明明英媛，备备椒庭。笾豆有践，黍稷匪馨。</p>
<p>　　静嘉致荐，容与昭灵。精意以达，顾享来宁。</p>
<p>　　庄穆皇后室，《理安》</p>
<p>　　曾孙袭庆，柔祗育德。正位居体，其仪不忒。</p>
<p>　　教被宫壶，化行邦国。祝史正辞，垂裕无极。</p>
<p>　　庄怀皇后室，《永安》</p>
<p>　　淑德昭著，至乐和平。登豆在列，膋香荐诚。</p>
<p>　　六变合礼，八音谐声。穰穰景福，佑我休明。</p>
<p>　　元德皇后庙，《兴安》</p>
<p>　　为太宗后，为天下母。诞圣继明，膺乾作主。</p>
<p>　　玉振金相，兰芬桂芳。于万斯年，永奉烝尝。</p>
<p>　　饮福，《禧安》</p>
<p>　　彝尊鬯酒，庆佑遂行。介以纯嘏，允答明诚。</p>
<p>　　亚献，《恭安》</p>
<p>　　宗臣率礼，步玉锵锵。吉蠲斯献，百禄是将。</p>
<p>　　终献，《顺安》</p>
<p>　　荐献有终，礼容斯穆。以奉嘉觞，以膺多福。</p>
<p>　　送神，《归安》</p>
<p>　　明禋告毕，灵辂难留。升云杳邈，整驭优游。</p>
<p>　　诚深嘉栗，礼罄钦修。丰融垂佑，以永洪休。</p>
<p>　　景祐以后乐章六首</p>
<p>　　章献明肃皇太后室奠瓒，《达安》</p>
<p>　　肃肃閟宫，顺时荐事。郁鬯馨香，如见于位。</p>
<p>　　酌献，《厚安》</p>
<p>　　祥标曾麓，德合方仪。万方展养，九御蒙慈。</p>
<p>　　孝恭祊祏，美播声诗。淑灵顾享，申锡维祺。</p>
<p>　　章懿皇太后室奠瓒，《报安》</p>
<p>　　青金玉瓒，稞将于京。永怀罔极，夙夜齐明。</p>
<p>　　酌献，《衍安》</p>
<p>　　翊佑先朝，章明壶教。淑顺谦勤，徽音在劭。</p>
<p>　　树风不止，劬劳匪报。黍稷令芳，嘏兹乃告。</p>
<p>　　奉慈庙章惠皇太后室奠瓒，《翕安》</p>
<p>　　稞圭既陈，酌鬯斯醇。音容仿佛，奠献惟寅。</p>
<p>　　酌献，《昌安》</p>
<p>　　内辅先猷，夙昭壶则。保祐之劳，慈惠其德。</p>
<p>　　荣养有终，芳风无极。享献閟宫，载怀凄恻。</p>
<p>　　真宗汾阴礼毕，亲谢元德皇后室三首</p>
<p>　　迎神，《肃安》</p>
<p>　　閟宫奕奕，《韶》乐洋洋。牲币虔布，几筵肃张。</p>
<p>　　醴泉淳美，嘉肴洁香。俟神来格，降彼帝乡。</p>
<p>　　奉俎，《丰安》</p>
<p>　　乐铿金石，俎奉牺牲。九成斯奏，五教爰行。</p>
<p>　　送神，《理安》</p>
<p>　　鸾骖复整，鹤驾难留。白云缥缈，紫府深幽。</p>
<p>　　庙虽载止，神无不游。垂佑皇宋，以永鸿休。</p>
<p>　　元德皇后升祔一首</p>
<p>　　《显安》之曲</p>
<p>　　显矣皇妣，德侔柔祗！升祔太室，协礼之宜。</p>
<p>　　耀彼实册，列之尊彝。惟诚是厚，永佑庆基。</p>
<p>　　崇恩太后升祔十四首</p>
<p>　　入门，《显安》</p>
<p>　　伣天生德，作配元符。仪刑壶则，辅佐帝图。</p>
<p>　　登崇庙祏，勒号璠玙。烝尝亿载，皇极之扶。</p>
<p>　　神主升殿，《显安》</p>
<p>　　曰嫔于京，天作之配。进贤审官，克勤其志。</p>
<p>　　于穆清庙，本仁祖义。亿万斯年，神灵攸暨。</p>
<p>　　迎神，《兴安》四章</p>
<p>　　黄钟宫二奏</p>
<p>　　閟宫有侐，堂筵屹崇。灵徽匪遐，精诚感通。</p>
<p>　　苾芬维时，登兹明祀。冷然云车，有来其驭。</p>
<p>　　大吕角二奏</p>
<p>　　羽旌风翔，翠蕤飘举。俨其音徽，登兹位处。</p>
<p>　　笙镛始奏，合止柷敔。是享是宜，永求伊祜。</p>
<p>　　太簇徵二奏</p>
<p>　　枚枚閟宫，鼎俎肆陈。烝畀明灵，登其嘉新。</p>
<p>　　鼓钟既戒，旨酒既醇。攸介攸止，纯禧荐臻。</p>
<p>　　应钟羽二奏</p>
<p>　　旨酒嘉肴，于登于豆。是享是宜，乐既合奏。</p>
<p>　　衎我懿德，执事温恭。灵兮允格，有翼其从。</p>
<p>　　罍洗，《嘉安》</p>
<p>　　列爵陈俎，芬芳和羹。摐金击石，洋洋和声。</p>
<p>　　礼行伊始，我德惟明。既盥而往，于昭斯诚。</p>
<p>　　升降殿，《熙安》</p>
<p>　　笙箫纷如，陟彼庙庭。锵锵佩玉，怀兹先灵。</p>
<p>　　神保聿止，音容杳冥。繁禧是介，万年惟宁。</p>
<p>　　酌献，《兹安》</p>
<p>　　邕邕玉佩，清酤惟良。粢盛具列，有飶其香。</p>
<p>　　怀其徽范，德洽无疆。于兹燕止，降福穰穰。</p>
<p>　　亚献，《神安》</p>
<p>　　嫔于潜邸，爰正坤仪。《关雎》化被，《思齐》名垂。</p>
<p>　　柔德益茂，家邦以熙。皇心追崇，永羞牲粢。</p>
<p>　　退文舞、进武舞，《昭安》</p>
<p>　　翩然干戚，扬庭陈阶。文以经纬，武以威怀。</p>
<p>　　其张其弛，节与音谐。迄兹献享，妥灵绥来。</p>
<p>　　终献，《仪安》</p>
<p>　　珩璜之贵，祎褕之尊。天作之合，内治慈温。</p>
<p>　　元良钟庆，祉福乾坤。以享以祀，事亡如存。</p>
<p>　　彻豆，《成安》</p>
<p>　　锵洋纯绎，于论鼓钟。周旋陟降，齐庄肃容。</p>
<p>　　维罍既旨，维笾伊丰。歌彻以《雍》，介福来崇。</p>
<p>　　送神，《兴安》</p>
<p>　　黍稷维馨，虡业充庭。既钦既戒，灵心是承。</p>
<p>　　顾予烝尝，言从之迈。申锡无疆，是用大介。</p>
<p>　　上册宝十三首</p>
<p>　　册宝入门，《隆安》</p>
<p>　　威仪皇止，庶尹在庭。爰举徽章，遹观厥成。</p>
<p>　　勒崇扬休，写之琼瑛。迄于万祀，发闻惟馨。</p>
<p>　　册宝升殿，《崇安》</p>
<p>　　有犹有言，顺承天则。聿崇号名，再扬典册。</p>
<p>　　朱英宝函，左右翼翼。千秋万岁，保兹无极。</p>
<p>　　迎神，《歆安》</p>
<p>　　黄钟宫</p>
<p>　　笾豆大房，牺尊将将。馨香既登，明灵迪尝。</p>
<p>　　其乐伊何？吹笙鼓簧。灵来燕娭，降福无疆。</p>
<p>　　大吕角二奏</p>
<p>　　吉蠲惟时，礼仪既备。奉璋峨峨，群公在位。</p>
<p>　　神之格思，永锡尔类。展彼令德，于焉来暨。</p>
<p>　　太簇徵二奏</p>
<p>　　雍雍在宫，翼翼在庭。显相休嘉，肃雍和鸣。</p>
<p>　　神嗜饮食，明德惟馨。绥我思成，式燕以宁。</p>
<p>　　应钟羽二奏</p>
<p>　　牺牲既成，笾豆有楚。摐金击石，式歌且舞。</p>
<p>　　追怀懿德，令闻令仪。灵兮来格，是享是宜。</p>
<p>　　罍洗，《嘉安》</p>
<p>　　嘉肴旨酒，洁粢丰盛。既盥而往，以我齐明。</p>
<p>　　有孚颙若，黍稷非馨。神之格思，享于克诚。</p>
<p>　　升降，《熙安》</p>
<p>　　佩玉锵锵，其来雍雍。陟降孔时，步武有容。</p>
<p>　　恪兹祀事，神罔时恫。绥我邦家，福禄来崇。</p>
<p>　　酌献，《明安》</p>
<p>　　旨酒嘉栗，有飶其香。衎我淑灵，歆此令芳。</p>
<p>　　德贻彤管，号正椒房。神具醉止，降福穰穰。</p>
<p>　　退文舞、进武舞，《昭安》</p>
<p>　　籥翟既陈，干戚斯扬。进旅退旅。一弛一张。</p>
<p>　　其仪不忒，容服有光。以宴以娭，德音不忘。</p>
<p>　　亚、终献，《和安》</p>
<p>　　望高六宫，位应四星。辅佐君子，警戒相成。</p>
<p>　　祎衣褒崇，琛册追荣。于以奠之，有椒其馨。</p>
<p>　　彻豆，《成安》</p>
<p>　　濯濯其英，殖殖其庭。有来群工，赍我思成。</p>
<p>　　嘉肴既将，旨酒既清。《雍》彻不迟，福禄来宁。</p>
<p>　　送神，《歆安》</p>
<p>　　礼仪既备，神保聿归。洋洋在上，不可度思。</p>
<p>　　神之来兮，肸蚃之随。神之去兮，休嘉是贻。</p>
<p>　　上钦成皇后册宾六首</p>
<p>　　入门升殿，《显安》</p>
<p>　　上帝锡羡，寔生婉淑。辅佐神皇，宠膺天禄。</p>
<p>　　诞育泰陵，劬劳顾复。于昭徽音，久而弥郁。</p>
<p>　　迎神，《歆安》</p>
<p>　　于显惟德，徽柔懿明。嫔于初载，有闻惟馨。</p>
<p>　　肆我鼓钟，万舞在庭。神保是格，来止来宁。</p>
<p>　　盥洗，《嘉安》</p>
<p>　　有炜柔仪，率履不越。惠于初终，既明且达。</p>
<p>　　我将我享，相盥乃登。胡臭亶时，攸介攸宁！</p>
<p>　　升降，《熙安》</p>
<p>　　苾苾其芳，殽核维旅。陟降孔时，有秩斯所。</p>
<p>　　雍容内化，维神之明。明则不渝，绥我思成。</p>
<p>　　酌献，《明安》</p>
<p>　　天维显思，有相于内。右贤去邪，夙夜儆戒。</p>
<p>　　猗欤追册，重翟祎衣。既右享之，百世是仪。</p>
<p>　　亚、终献，《和安》</p>
<p>　　酌彼玉瓒，有椒其馨。鬷假无言，雍容在庭。</p>
<p>　　生莫与崇，于赫厥声。祀事孔明，神格是听。</p>
<p>　　上明达皇后册宝五首</p>
<p>　　迎神，《歆安》</p>
<p>　　恭俭宜家，柔顺承天。德昭彤管，忧在进贤。</p>
<p>　　宝册祎翟，追荣寿原。四时稞享，何千万年。</p>
<p>　　酌献，《明安》</p>
<p>　　清宫有严，广乐在庭。钟鼓管磬，九变既成。</p>
<p>　　缩茅以献，洁秬惟馨。灵游可想，来燕来宁。</p>
<p>　　退文舞、进武舞，《昭安》</p>
<p>　　秉翟竣事，万舞摐金。总干挥戚，节以鼓音。</p>
<p>　　礼容有炜，肸蚃来歆。淑灵是听，雅奏愔愔。</p>
<p>　　彻豆，《成安》</p>
<p>　　登献罔愆，俎豆斯彻。神具醉止，礼终乐阕。</p>
<p>　　御事既退，珊珊佩玦。介我繁祉，歆此蠲洁。</p>
<p>　　送神，《歆安》</p>
<p>　　备成熙事，虚徐翠楹。神保聿归，云车夙征。</p>
<p>　　鉴我休德，神交惚恍。留祉降祥，千秋是享。</p>
<p>　　绍兴别庙乐歌五首</p>
<p>　　升殿，《崇安》</p>
<p>　　新庙肃肃，蒇事以时。陟降阶墄，雍容有仪。</p>
<p>　　鞠躬周旋，罔敢不祗。祝史正辞，灵其格思。</p>
<p>　　奉俎，《肃安》</p>
<p>　　肇严庙祀，爰图遗芳。物必称德，或陈或将。</p>
<p>　　有缛其仪，有苾其香。灵兮来下，割烹是尝。</p>
<p>　　懿节皇后室酌献，《明安》</p>
<p>　　曾沙表庆，正位椒庭。徽音杳邈，宫壶仪刑。</p>
<p>　　虔修祀事，清酌惟馨。缩以包茅，昭格明灵。</p>
<p>　　亚、终献，《嘉安》</p>
<p>　　霄汉月堕，郊原露晞。徽音如在，延伫来归。</p>
<p>　　有酒既清，累觞载祗。神具醉止，燕衎怡怡。</p>
<p>　　彻豆，《宁安》</p>
<p>　　仙驭弗返，〈耳少〉邈清都。荐此嘉殽，即丰既腴。</p>
<p>　　奠享有成，鼓乐愉愉。彻我豆笾，率礼无逾。</p>
<p>　　乾道别庙乐歌三首</p>
<p>　　诣庙，《乾安》</p>
<p>　　涓选休辰，于秋之杪。既齐既戒，爰假祖庙。</p>
<p>　　有侐仪坤，旧章是傚。享祀奚为？天子纯</p>
<p>　　孝。</p>
<p>　　升殿，《乾安》</p>
<p>　　宗祀九筵，先荐閟宫。陟自东阶，煌煌衮龙。</p>
<p>　　于穆圣善，监兹礼容。是享是宜，介福无穷。</p>
<p>　　懿节皇后室酌献，《歆安》</p>
<p>　　丕显文母，厚德维坤。仙驭虽邈，徽音固存。</p>
<p>　　瑟彼玉瓒。酌此郁尊，简简穰穰，裕我后昆。</p>
<p>　　绍熙别庙二首</p>
<p>　　安穆皇后室酌献，《歆安》</p>
<p>　　祥发伣天，符彰梦日。有怀慈容，孝享庙室。</p>
<p>　　泰尊是酌，旨酒嘉栗。灵其格思，祚以元吉。</p>
<p>　　安恭皇后室酌献，《歆安》</p>
<p>　　美咏河洲，德嫔妫汭。徽音如存，肇修祀事。</p>
<p>　　缩以包茅，酌以醴齐。灵来顾歆，降福攸备。</p>
<p>　　绍兴二十九年显仁皇后祔庙一首</p>
<p>　　酌献，《歆安》</p>
<p>　　恭惟圣母，跻祔孔时。陈羞宗祏，徼福坤仪。</p>
<p>　　钟鼓惟序，牲玉载祗。于皇来格，永介丕基。</p>
<p>　　开禧三年成肃皇后祔庙一首</p>
<p>　　酌献，《歆安》</p>
<p>　　天合重华，内治昭融。承承继继，保佑恩隆。</p>
<p>　　归从阜陵，登祔太宫。燕我后人，福禄来崇。</p>
</div>
</div>
<div class="bookvmiddle">
<a href="/guwen/bookv_8229.aspx">上一章</a>
<a href="/guwen/book_96.aspx" style="border:0px;line-height:27px; height:27px;">目录</a>
<a href="/guwen/bookv_8231.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
