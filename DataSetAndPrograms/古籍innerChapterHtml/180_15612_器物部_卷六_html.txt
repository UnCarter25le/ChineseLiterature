
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·器物部·卷六_古诗文网
</title>
<meta content="○觥《三礼图》曰：觥受七升，以兕角为之。《诗》曰：我姑酌彼兕觥，维以不永伤。(兕觥，角爵也。)又曰：跻彼公堂，称彼兕觥，万寿无疆。(公堂，学校也。觥，所以誓众也。)又曰：兕觥其，" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15612.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>器物部·卷六</b></span>
<a href="javascript:PlayBookv(15612)" style="margin-left:5px;"><img alt="" height="16" id="speakerimgBookv15612" src="/img/speaker.png" width="16"/></a>
<span id="bookvPlay15612" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○觥</p>
<p>　　《三礼图》曰：觥受七升，以兕角为之。</p>
<p>　　《诗》曰：我姑酌彼兕觥，维以不永伤。(兕觥，角爵也。)</p>
<p>　　又曰：跻彼公堂，称彼兕觥，万寿无疆。(公堂，学校也。觥，所以誓众也。)</p>
<p>　　又曰：兕觥其，(音虬。)旨酒思柔。彼交匪敖，万福来求。(兕觥，罚爵也。言上下无失礼者，其罚爵徒然陈设而已。)</p>
<p>　　《左传》曰：晋赵孟、叔孙豹、曹大夫入于郑，郑伯兼享之。赵孟赋《棠棣》，穆叔子皮及曹大夫兴拜，举兕爵曰："小国赖子，知免於戾矣。"(兕爵，所以罚不敬，言小国蒙赵孟德，自知此罚戮。)</p>
<p>　　○觚</p>
<p>　　《三礼图》曰：觚受三升，兑(音锐)下方足，漆赤中，青云饰，小其尾。</p>
<p>　　《周礼》曰：梓人为饮酒器，觚三升。献以爵而酬以觚。</p>
<p>　　《语》曰：子曰："觚不觚，觚哉！觚哉！(孔子曰：削觚而志有所念觥，不时成。或曰觚哉觚哉。觚，小器耳，心不专一，尚不时成，况于大事也。)</p>
<p>　　《周地图记》曰：秦使蒙恬北筑长城。又於原上筑城，以觚尊酒而祭。有鹑飞止觚上，因名鹑觚县。</p>
<p>　　刘伶《酒德颂》曰：止则操卮执觥。</p>
<p>　　○卮</p>
<p>　　《说文》曰：卮，圜器也。觛，小卮也。(圜，音圆。觛，音但。)</p>
<p>　　《礼》曰：父母舅姑之敦(音堆)牟卮匜，非馂莫敢用。</p>
<p>　　《史记》曰：高祖奉玉卮，起为太上皇寿。</p>
<p>　　《汉书》曰：沛公与项羽会鸿门。樊哙居营外，闻事急，乃持盾直入帐下。羽问为谁，张良曰："沛公骖乘。"羽曰："壮士哉！"赐卮酒、彘肩。哙饮酒，拔剑切肉食之。羽曰："复能饮乎？"曰："死且不辞，岂惮卮酒！"</p>
<p>　　《韩子》曰：棠溪空见韩昭侯，曰："今有白玉卮而无当，有瓦卮而有当，君渴，将何以饮？"君曰："以瓦卮。"棠溪空曰："白玉卮至贵，君不以饮者，以其无当耶？"君曰："然。"空曰："为人君，漏泄群臣之语，犹玉卮无当也。"空每见而出，昭侯必独卧，惟恐梦言泄於妻妾。</p>
<p>　　《战国策》曰：昭阳为楚伐魏，覆军杀将，得八城。移师而攻齐。陈轸为齐王使，见昭阳，再拜，谢，贺战胜。起而曰："臣窃譬，楚有祠者，赐其舍人酒一卮。舍人相谓曰：'数人饮不足，一人饮有馀。请画地为蛇，蛇先成者饮酒。'一人蛇先成，引酒且饮之，乃左手持卮，右手画蛇曰：'吾能为之足！'足未成，一人蛇成，夺其卮，曰：'蛇固无足，子安能为之足！'遂饮酒。今子伐齐，为蛇画足也。"</p>
<p>　　《淮南子》曰：霤水足以溢壶榼，而江河不能实漏卮。</p>
<p>　　《盐铁论》曰：川源不能实漏卮。</p>
<p>　　魏文帝《答杨修书》曰：重惠琉离卮，昭厚意。</p>
<p>　　晋傅咸《污卮赋》曰：人有遗余琉璃卮者，小儿窃弄堕之，不洁。意既惜之，又感宝物之污辱，乃丧其所以为宝。况君子行身，而可以有玷乎？</p>
<p>　　○匜(音移)</p>
<p>　　《说文》曰：匜，似羹魁，柄中有道，可以注水。</p>
<p>　　《纂文》曰：匜，水器也。</p>
<p>　　《仪礼》曰：嫡入室，媵御奉匜沃盥。</p>
<p>　　《左传》曰：晋公子过秦，秦伯纳女五人，怀嬴与焉。奉匜沃盥，既而挥之。(匜，沃盥器。挥，湔也。)怒曰："秦、晋匹也，何以卑我？"</p>
<p>　　《国语》曰：勾践命诸稽郢行成於吴，曰："勾践愿请盟：一介适女执箕帚，以胲姓於王宫，一介适男奉匜盘，以随诸御。"(胲，备也，音该。)</p>
<p>　　○盏斝</p>
<p>　　《说文》曰：斝，玉爵也。或说斝受十六升。</p>
<p>　　《诗》曰：或献或酢，洗爵奠斝。</p>
<p>　　《礼》曰：盏斝及尸君，非礼也，是谓僣君。(盏斝，先王之爵也。)</p>
<p>　　又曰：季夏六月，鲁以禘礼祀周公。爵用玉盏，仍雕。</p>
<p>　　《左传》曰：齐侯伐燕，燕人赂以瑶瓮、玉椟、斝耳，(斝耳，爵也。)不克而还。</p>
<p>　　又曰：郑火，裨灶言於子产曰："若我用瓘斝玉瓒，郑必不火。"子产不许，曰："天道远，人道迩，非所及也，灶焉知天道！"</p>
<p>　　○锺</p>
<p>　　《孔丛子》曰：平原君强子高酒，曰："昔有遗谚：尧、舜千锺，孔子百觚；子路嗑嗑，(音阖)日饮百榼。裨何辞焉？"子高曰："以予所闻，贤圣以道德兼人，未闻以饮食也。"</p>
<p>　　沈约《宋书》曰：萧思话常从太祖登锺山，中道，有盘石清泉。上使於石上弹琴，因赐以银锺酒，曰："相赏有松石间意。"</p>
<p>　　《凉州记》曰：胡安据等发张骏冢，得玛瑙锺。</p>
<p>　　《论衡》曰：文王饮千锺，孔子百觚。若酒用千锺，则肉宜百牛；酒用百觚，则肴宜用千羊。则文王身如防风，孔子体如长狄，乃能堪之。</p>
<p>　　○瓒(慈但切)</p>
<p>　　《三礼图》曰：主瓒受四升，径八寸，形如盘。其柄以圭，有流，前注。</p>
<p>　　《书》曰：平王锡晋文侯秬鬯圭瓒。(孔安国曰：以圭为枘柄，谓之圭瓒也。)</p>
<p>　　《诗》曰：釐尔圭瓒，秬鬯一卣。(音酉)</p>
<p>　　又曰：瑟彼玉瓒，黄流在中。(玉瓒，圭瓒也。圭瓒文状，以圭为柄，黄金为勺，青金为外，朱中央。)</p>
<p>　　《周礼》曰：祼(音贯)圭有瓒。(郑司农云：於圭头为器，可以挹鬯裸之祭谓之瓒也。汉礼：瓒盘大径三升，口径八寸，下有盘，口径一尺也。)</p>
<p>　　又曰：祼圭，尺有二寸。有圭，以祀宗庙也。</p>
<p>　　《礼》曰：赐珪瓒，然后祭。</p>
<p>　　又曰：祀周公於太庙，灌用玉瓒大圭。(瓒形如盘，容五升，以大圭为柄，是谓圭瓒。)</p>
<p>　　《白虎通》曰：圭瓒者，器之名，所以受灌之器。以圭瓒饰其柄。</p>
<p>　　○樽彝</p>
<p>　　《说文》曰：樽，酒器也。櫑，龟目酒尊也，木刻为云，象其施不穷。</p>
<p>　　《尔雅》曰：彝、卣，罍器也。(皆酒尊。彝其名也。)卣，中尊也。</p>
<p>　　《易》曰：樽酒簋二，用缶，纳约自牖，终无咎。</p>
<p>　　《书》曰：用赉尔秬鬯一卣。</p>
<p>　　《诗》曰：我姑酌彼金罍，惟以不永怀。</p>
<p>　　《周礼》曰：司尊彝，掌六尊六彝之位。春祠夏禴，祼用鸡彝、鸟彝，皆有舟。其朝献，用两献(音娑)尊。其再献，用两象尊，皆有罍。秋尝冬蒸，祼用斝彝、黄彝，皆有舟。其朝献，用两著(直略切。)尊；其馈献，用两壶尊，皆有罍。(彝亦尊也。彝，法也，言为法之正也。鸡彝、鸟彝，谓刻而画之为鸡、凤之形也。皆有舟，郑司农云：舟，尊下基也，若今时承盘也。献，读曰牺。牺尊饰以翡翠，象尊以象、凤凰，或曰以象骨饰尊也。斝，读为嫁，彝画禾稼也。黄彝，黄目尊也。著尊者，著地，无足。壶尊者，以壶为尊。)</p>
<p>　　《礼》曰：五献之尊，门外缶，门内壶，君樽瓦甒，(音武)此以小为贵也。(壶大一石。瓦甒，缶，大小未闻也。《易》曰：樽酒，贰用缶也。)牺樽，疏布幂，(音觅)椫(之善切。)勺，此以素为贵也。</p>
<p>　　又曰：夫礼之初，始诸饮食，其燔黍椑(音伯)豚，汙(乌瓜切。)尊而抔(薄侯切。)饮。(郑玄曰：汙樽，凿地为樽也。抔饮，以手掬之也。)</p>
<p>　　又曰：黄目，郁气之上尊也。黄者，中目者，气之清明者也。言酌於中，而清明於外也。(黄目，黄彝也。)</p>
<p>　　又曰：鲁季夏六月，以禘礼祀周公於太庙，尊用牺象、山罍，郁尊用黄目。(牺尊，以沙明为画象，骨饰之。郁，郁鬯之器。黄目，黄彝。)</p>
<p>　　又曰：泰，有虞氏之尊也。山罍，夏后氏之尊也。著，殷之尊也。牺象，周之尊也。(泰，用瓦，着地无足。)</p>
<p>　　《传》曰：牺象不出门，喜乐不野合。</p>
<p>　　《汉书》曰：梁孝王有罍尊，(上刻云雷象也。)直千金，戒后代善宝之。王任后闻而欲得之。王让大母李太后曰："先王有命，无得以樽予人。他物虽百钜万，犹自恣。"任后绝欲得之，王让直使人开府取樽，赐任后。天子下吏验问，公卿治奏以为不孝，让诛也。</p>
<p>　　《东观汉记》曰：王霸击贼，作倡乐。贼射营，中霸前酒樽，霸坐不动。</p>
<p>　　又曰：章帝时，美阳得铜酒樽，采色青黄，有古文。</p>
<p>　　《后汉书》曰：章帝初元七年，槐里歧山得铜樽一枚。</p>
<p>　　《晋起居注》曰：穆帝升平二年，尚书左丞刘兖元会日，彭城计佐虞兴发白虎樽，而群观辐凑，中兰台令史张玄不禁，免玄令史。</p>
<p>　　沈约《宋书》曰：正旦元会，设白虎樽於殿庭。樽盖上施白虎，有能献直言者，则发此樽饮酒，盖杜举之遗式也。盖为白虎，疑是后人所加，欲令猛如虎，无所忌惮也。</p>
<p>　　《晏子春秋》曰：晋欲攻齐，使范昭观焉。景公觞之。范昭曰："请君幸樽酌。"晏子命撤樽革具。范昭归，曰："齐不可伐也。吾欲惭其君，晏子知之。"孔子闻之，曰："不越於樽俎之间，折冲千里也。"</p>
<p>　　《庄子》曰：市上之人，有善戴尊者，(酒尊也。)累十尊而行。人有与之更者，行道未半，而以其尊颠。</p>
<p>　　又曰：百年之木，破为牺樽，青黄而文之，其一断在沟中。比牺樽於沟之断，则美恶有间矣；其於失性，一也。桀跖与鲁史，行义有间矣；然其失性，均也。</p>
<p>　　又曰：纯朴不残，孰为牺樽？白玉不毁，孰为圭璋？道德不废，安取仁义？</p>
<p>　　《淮南子》曰：百围之木，斩而为牺樽，龙蛇虎豹，曲成文章。(高诱曰：刻为蟠龙伏虎之状也。)</p>
<p>　　又曰：夫圣人之道，犹中衢而设樽耶？过者斟酌，多少不同，各得其所宜。</p>
<p>　　又曰：夫奉一爵酒，不知於邑；(言其轻也。)挈石之樽，则白汗交流。(言其重也。)又况嬴天下之忧，而任海内之事者乎？重於樽亦远矣！</p>
<p>　　《风俗通》曰：坐不移樽。俗说凡宴饮者，移转樽酒，令人讼诤。</p>
<p>　　《志林》曰：先代不识牺樽，但云沙画之，饰以翠羽。至魏明帝时，鲁郡於地中得齐大夫子尾送女器，有牺樽，作牺牛形。自尔，乃知其定形。</p>
<p>　　《吴越春秋》曰：阖闾女自杀，以银樽送之。</p>
<p>　　《邺中记》曰：石虎正会，殿前有白龙樽。作金龙於东箱，西向，龙口金樽受五十斛。</p>
<p>　　《凉州记》曰：胡安据等发张骏陵，得白玉樽，受三升。</p>
<p>　　戴延之《西征记》曰：太极殿中有铜龙，长三丈。铜樽，容三十斛。正旦大会，龙从土中受酒，口吐之於樽中。</p>
<p>　　傅玄《朝会赋》曰：峙凤虎之二樽，清酤皆以渊停。</p>
<p>　　蔡邕《铭论》曰：汉获齐侯宝樽於槐里也。</p>
<p>　　孙绰《阳燧樽铭》曰：详观兹器，妙巧奇绝！酌焉则注，受满则闭。(补结切。)吐写适会，未见其竭。</p>
<p>　　○滑稽</p>
<p>　　崔浩《汉记音义》曰：滑稽，酒器也。转注吐酒，终日不已，若今之阳燧樽。</p>
<p>　　《史记》曰：吴王夫差取子胥尸，盛以鸱夷革，而浮之江中。(应劭曰：取马革为鸱夷。鸱夷，榼形。)</p>
<p>　　《汉书》扬雄《酒赋》曰：鸱夷滑稽，腹大如壶。昼日盛酒人复借酤。常为国器，托於属车。</p>
<p>　　○榼</p>
<p>　　《说文》曰：榼，酒器也。椑，(音鼙)圆榼也。</p>
<p>　　《左传》曰：晋栾鍼使行人执榼承饮，造于子重。</p>
<p>　　谢承《后汉书》曰：陈茂为豫州别驾，与刺史周敞行部到颍川阳翟，传车有美酒一椑，敞敕载酒以行。茂取椑击柱破之曰："使君传车榼载酒非宜。"</p>
<p>　　王隐《晋书》曰：宣帝既灭公孙渊还。作榼两口，二种酒，持着马上。先饮佳酒，塞口；而开毒酒与牛金，金饮而死。</p>
<p>　　《北齐书》曰：元韶，字世胄。魏室奇宝多入韶家。有玛瑙榼，容三升，玉缝之。皆称西域鬼作也。</p>
<p>　　《凉州记》曰：胡安据等发张骏陵，得琉离榼。</p>
<p>　　《孔丛子》曰：子路嗑嗑，饮百榼。(已具钟门。)</p>
<p>　　《列异传》曰：济北弦起，神女来游，车上有壶榼，青白琉璃五具。</p>
<p>　　《续齐谐记》曰：王敬伯夜见一女，命婢取酒，提一渌沉漆榼。</p>
<p>　　曹毗《杜兰香传》曰：兰香降张实，辄赉元榼。</p>
<p>　　马融《奏事》曰：楚将吴起，或遗之一榼酒，注之上流，使士卒迎流饮其下，明不独也。</p>
<p>　　刘伶《酒德颂》曰：止则操卮执觚，动则挈榼提壶。</p>
<p>　　○壶</p>
<p>　　《三礼图》曰：洗壶，受一斛，口径一尺，头高五寸，大中身，兑(音锐)下，赤漆中，玄上加青云气。方壶，受一斛，腹圜，足口方。圜壶，受一斛，腹方，足口圜。</p>
<p>　　《诗》曰：显甫饯之，清酒百壶。</p>
<p>　　《周礼》曰：挈壶氏以令军井。(壶所以盛饮，故以壶表井中。)凡军事，悬壶以序聚柝。(悬壶以为漏也。柝，音托。)</p>
<p>　　《礼》曰：其以乘壶酒赐人。(乘壶，四壶。)亦曰乘壶酒，尊壶者面其鼻。(鼻在面上，言向人也。)</p>
<p>　　《左传》曰：晋侯问原守於寺人勃鞮，对曰："昔赵襄以壶飧从，径，绥而弗食，故处原。"</p>
<p>　　《汉书》曰：东方朔曰："壶者，所以盛也。"</p>
<p>　　《晏子春秋》曰：景公游於纪，得金壶。发视之，中有丹书。</p>
<p>　　《韩子》曰：晋公子重耳过曹，僖负羁盛黄金於壶，充之以食，令人遗公子也。</p>
<p>　　《说苑》曰：五大夫愿，卫人也。负壶入井，终日灌一区。</p>
<p>　　《国语》曰：勾践召范蠡而问焉，曰："谚有之曰：觥饮不及壶飡。(言志在觥饮，虑不至壶食。喻已德小，不能远图。)今岁晚矣，子将奈何？"曰："臣闻追亡人也，蹶而趣之，惟恐不及。"王曰："诺。"遂伐吴。</p>
<p>　　《神仙传》曰：壶公卖药，常悬一壶於坐上。日入之后，公辄跳入壶中。</p>
<p>　　《搜神记》曰：吴王夫差女紫玉，悦童子韩重，结气死。形见，将重入冢，取昆仑玉壶与之。</p>
<p>　　《琴操》曰：伍员奔吴，过溧阳濑溪，见一女子击漂於水中，旁有壶浆，乃就乞饮。饮毕，谓女子曰："掩夫人壶口。"女子知其意，自投濑溪而死。</p>
<p>　　○洗</p>
<p>　　《三礼图》曰：洗高三尺，口径尺五寸，足径三尺。士铁，大夫以上铜为之，诸侯白金饰，天子黄金饰。</p>
<p>　　《仪礼》曰：设洗于阼阶东南。</p>
<p>　　《礼》曰：其水在洗东，祖天地之左海也。</p>
<p>　　《魏武令》曰：临祭就洗，以手拟水而不盥，以洁为敬，未闻拟向不敬之礼。吾亲受水而盥。</p>
</div>
</div>
<div class="bookvmiddle">
<a href="/guwen/bookv_15611.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15613.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
