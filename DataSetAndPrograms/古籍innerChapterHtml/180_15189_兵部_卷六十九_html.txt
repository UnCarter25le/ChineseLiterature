
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·兵部·卷六十九_古诗文网
</title>
<meta content="○角徐广《车服仪制》曰：角，前世书记所不载。或云本出羌胡，吹以惊中国之马，或云本出吴越。《晋书·安帝记》曰：桓玄制龙头角。或曰所谓亢龙角者也。《晋中兴书》曰：大司马桓温屯" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15189.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>兵部·卷六十九</b></span>
<a href="javascript:PlayBookv(15189)" style="margin-left:5px;"><img alt="" height="16" id="speakerimgBookv15189" src="/img/speaker.png" width="16"/></a>
<span id="bookvPlay15189" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○角</p>
<p>　　徐广《车服仪制》曰：角，前世书记所不载。或云本出羌胡，吹以惊中国之马，或云本出吴越。</p>
<p>　　《晋书·安帝记》曰：桓玄制龙头角。或曰所谓亢龙角者也。</p>
<p>　　《晋中兴书》曰：大司马桓温屯中堂，夜吹警角。御史中丞司马恬奏劾大不敬，请治罪。明日，温见奏事，叹曰："此儿乃敢弹我，真可畏也。"</p>
<p>　　又庾翼《与燕王书》曰：今致画长鸣角一，双幡毦副。(毦音饵。)</p>
<p>　　《宋书》曰：张兴世父仲子，由兴世致位给事中，兴世欲将往襄阳，爱恋乡里不肯去。尝谓兴世曰："我虽田舍老公，乐闻鼓角，汝可送一部，行田时吹之。"兴世素恭谨畏法，譬之曰："此是太子鼓角，非田舍公所吹。"</p>
<p>　　《三国典略》曰：初，魏世山崩，得三石角藏於武库。至是齐主入库，赐从臣兵器，持此角赐平秦王归彦曰："尔事常山，不得反，事长广得反，反时将此角吓汉也。"</p>
<p>　　史苓《武昌记》曰：武昌有龙山，欲阴雨，上有声如吹角。</p>
<p>　　《辛氏三秦记》曰：河西有沙角山，山头颓沙则鼓角鸣。</p>
<p>　　《异苑》曰：晋孝武太元末，帝每闻手巾箱中有鼓吹鞞角声。於是，请僧斋会。夜见一臂长三尺许，手长数尺，来摹经案。帝是岁崩，天下大乱。</p>
<p>　　《幽明录》曰：晋司空郗方回葬妇於离山，使会稽郡吏史泽治墓，多平夷古坟。后坏一冢，构制甚伟，器物殊盛。冢发闻鼓角声，角声自是多如此。</p>
<p>　　陶侃表云：奉献金口角。</p>
<p>　　《石勒别传》曰：石勒永康中流宕山东，寄旅平原师劝家亻庸耕，耳恒闻鼓角鞞铎之音，勒私异之。</p>
<p>　　《世说》曰：乐令有数客，阔不复来。乐问所以。答曰："前在坐蒙赐酒，方欲饮，见杯中有蛇，意甚恶之，既饮而疾。"于时河南厅事上壁有角，角边漆画作蛇，乐而疑是角影入杯中。复令置杯酒於前处，谓曰："君更看酒中复有所见不？"答曰："所见如初。"乐乃告其所以，客豁然意解，沉疴顿消。(又一本云角弓。)</p>
<p>　　《语林》曰：陆士衡为河北督，已被间构，内怀忧懑。闻众军惊角鼓吹，谓其司马孙极曰："我今闻此不如华亭鹤鸣。"</p>
<p>　　谷俭《角赋》曰：夫角以类推之，盖黄帝会群臣於太山，作清角之音，似两凤之双鸣，若二龙之齐吟，如丹蛇之翘首，似雄蛇之带天。</p>
<p>　　《卫公兵法》曰：夫军城及野营行军在外，日出日没时，挝鼓一千搥：三百三十三椎为一通。鼓音止，角音动，吹十二声为一叠；角音止，鼓音动。如此三角三鼓，而昏明毕。</p>
<p>　　又曰：诸大将置鼓四十面，子总管给鼓十面，营别给鼓一面，行即负随纛下，拟昼夜及在道有警，急击之传响。令诸军严警，兼用防备贼侵逼。如军行引之时，先军卒逢贼寇，先军即急击鼓救。中腰逢贼，即须击鼓，前军闻声便往后；后军闻声，须急向前赴救。后头逢贼即击鼓，前头中腰闻声，即须住，并量抽兵相救。如发引稍长，鼓声不彻，中腰支料更须置鼓传响，使传后得闻。其诸营自须著鼓一面，用防夜中；有贼犯营即急击，令诸军有警备。</p>
<p>　　又曰：诸行军立营数则万计，或逢泥溺，或阻山河，同听角声，俱共齐发。路狭难进，徒饿马驴，应发营。第一角声绝，右虞候促马驴；第二角声绝，即被驾，右一军促马驴；第三角声绝，右虞候即发引，右一军被驾，右二军促马驴；第四角声绝，右一军即发引，右二军被驾。以后诸军，每听角声，装束被驾准此。每营各出一战队，今取虞候进止，防有贼至，便用腾击。后如其路便细小，即须更有角声，仍令虞候及当营官人虞候子排比催督急过，不得停拥。过讫，以后军准前排比催迫急过。</p>
<p>　　○金鼓</p>
<p>　　《释名》曰：校，号也。将帅号令之所在也。节为号令、赏罚之节也。铎，度也。号令之限度也。金鼓，金，禁也。为进退之禁也。</p>
<p>　　《诗》曰：方叔率止，钲人伐鼓，陈师鞫旅。</p>
<p>　　又曰：显允方叔，伐鼓渊渊，振旅阗阗。</p>
<p>　　又曰：击鼓其镗，踊跃用兵。</p>
<p>　　《周礼》曰：鼓人掌教六鼓：以雷鼓鼓神祀，(雷鼓，八面鼓也。)以灵鼓鼓社祭，(灵鼓，六面鼓也。社祭，祭地祇也。)以路鼓鼓鬼享，(路鼓，四面鼓也。享宗庙也。)以贲鼓鼓军事，(大鼓谓之贲鼓，长八尺。)以鼛鼓鼓役事，(鼛，大鼓也。长丈二尺也。)以晋鼓鼓金奏。(晋鼓，长六尺六寸。谓乐正击编钟也。)</p>
<p>　　《左传》曰：凡师有金鼓曰伐，无曰侵。</p>
<p>　　又曰：吴子使其弟蹶由犒师，(犒，劳也。)楚人执之，将以衅鼓。王使问曰："汝卜来吉乎？"对曰："吉。寡君闻君将治兵於敝邑，卜之以守龟，曰余亟使人犒师，请行以观，王怒之疾，徐而为之备，尚克知之。龟兆告吉，曰'克可知也'。君若欢好逆使臣，滋敝邑休怠而忘，其死亡无日矣。今君奋焉震电，凭怒虐执使臣，将以衅鼓，则吴知所备矣。"乃释之。</p>
<p>　　又曰：密须之鼓与其大辂，文王所以大蒐也。</p>
<p>　　又曰：简子曰："吾伏弢呕血，鼓音不衰，今日我上也。(功为上也。)</p>
<p>　　又曰：吴伐齐，将战，公孙夏命其徒歌虞殡，陈子行命其徒具含玉。陈书曰："此行也，吾闻鼓而已，不闻金矣。"(鼓以进军，金以退军。不闻金，言将死以也。)</p>
<p>　　《国语》曰：越甲至齐，雍门子狄请死之。齐王曰："鼓铎之声未闻，矢石未交，长兵未接，子何务死焉？"</p>
<p>　　《后汉书》曰：光武徇河内，韩歆议欲城守，岑彭止不听。既而光武至怀，歆迫急迎降，光武知其谋，大怒，收歆置鼓下，将斩之。(中将军最尊，自执旗鼓。若置营，则立旗以为军门，并设鼓。戮人必於其下。)召见彭，彭因进说，俱获免。</p>
<p>　　《东观汉记》曰：段颎起於徒中，为并州刺史，有功征还京师。颎乘轻车，介士鼓吹，曲盖朱旗，骑马拂天蔽日，铮铎金鼓，雷振动地，连骑继迹，弥数十里。</p>
<p>　　《齐地记》曰：城东有上祠山，上有石鼓。旧说云："将有寇难则鼓自鸣，所以豫警备也。"</p>
<p>　　《吴兴记》曰：长城县有夏架山，石鼓盘石为足。长老云："鸣声如金鼓，鸣则三吴有兵。"</p>
<p>　　《东方朔传》曰：朔初上书曰："臣朔少失父母，长养兄嫂。年十三而学，三冬文史足用；十五学击剑；十六学诗书，诵二十万言；十九学孙吴兵法战阵之事、钲鼓之教。"</p>
<p>　　《周髀》曰：十人之长执铜，百人之师执铎，千人之师执鼙，万人之将执大鼓。</p>
<p>　　《吴氏春秋》曰：金鼓所以一耳也，法令所以一心也。</p>
<p>　　又曰：周宅酆鄗近戎人，与诸侯约为高堡，置鼓其上，远近相闻，戎寇至传鼓相告，诸侯之兵皆至救天子，褒姒大悦，笑之。王欲褒姒之笑也，因数击鼓，诸侯兵数至而无寇。后戎寇真至，幽王击鼓，诸侯兵不至，幽王之身乃死骊山之下，为天下笑。</p>
<p>　　韩侯曰：吴使沮卫献虫蠹於荆师，荆师将杀之以衅鼓。卫曰："死者无知，则衅无益；若有知，战之时臣使鼓不鸣。"因不杀之。</p>
<p>　　孙子曰：是故军攻曰："言不相闻，故为鼓铎；视不相见，故为旌旗。"(故夜战多钟鼓，昼战多旌旗。)夫金鼓旌旗所以一人之耳目也。人既专一则勇者不得独进，怯者不得独退，此用众之法也。</p>
<p>　　《抱朴子》曰：军始发，大风甚，雨起於后，旌旗前指，金鼓清鸣，大胜。</p>
<p>　　《黄帝出军决》曰：牙旗者，将军之精；金鼓者，将军之气，一军之形候也。</p>
<p>　　《唐子》曰：将勿离鼓旗。鼓旗，将之耳目也。</p>
<p>　　徐幹《齐都赋》曰：王乃乘华玉之路，驾玄驳之骏。翠握浮游，金光皓盰；(公旦切。)戎车云布，武骑星散；钲鼓雷动，旌旗虹乱。</p>
<p>　　陆云《南征赋》曰：戎士肃而启行，三军分而杂沓。长角哀吟以命旅，金鼓訇隐而砰磕。</p>
<p>　　孙惠《祭金鼓文》曰：赫矣皇威，用伐不庭。金鼓磨旗，以昭其声。</p>
<p>　　○鞞</p>
<p>　　《释名》曰：鞞，裨也，裨助鼓节也。(鞞，补弥切。)</p>
<p>　　《吕氏春秋》曰：倕作鼓鼓。</p>
<p>　　郑缉之《东阳记》曰：晋隆安中，孙恩遣偏师谢咸攻东阳。东阳岑山下民闻岭上有鼓鞞声，若数万人。咸破溃，而山上鼓鞞亦绝。</p>
<p>　　○鞀</p>
<p>　　《鬻子》曰：禹之治天下也，悬五声以听之，曰："语寡人以狱讼者挥鞀。"(音挑。)</p>
<p>　　《吕氏春秋》曰：倕作鞀。</p>
<p>　　又曰：武王有诫慎之鞀。(欲诫者，捶鞀鼓。)</p>
<p>　　○铙</p>
<p>　　《说文》曰：铙，小钲也。(铙，女交切。)</p>
<p>　　《周礼》曰：六鼓四金，以金錞和鼓，以金镯节鼓，以金铎通鼓。(镯，音氵蜀，钲也。军行鸣之，以为鼓节。)</p>
<p>　　○铃</p>
<p>　　《说文》曰：铃，丁也。从金，令声。</p>
<p>　　《左传》曰：扬銮和铃，昭其声也。</p>
<p>　　《魏志》曰：安平太守宅老，铃下作怪为鸟鹊斗。盖公府阁有绳铃以传呼，铃下有吏者也。</p>
<p>　　《风俗通》曰：铃柄施县鱼，鱼者，欲君臣沈静如鱼之入水，不可复得闻见耳。</p>
<p>　　《集异记》曰：广陵士甲市得一宅，但闻中有摇铃声，夜辄止。后遂见其真形，乃是其故人，问曰："何以常摇铃？"答曰："我典使君药物，故夜持时耳。"问曰："昼日何以不持时？"曰："白日是死道之夜。"因别而去。</p>
<p>　　○铎</p>
<p>　　《三礼图》曰：铎，今之铃，其铸铜为之。木舌为木铎，金舌为金铎也。</p>
<p>　　《说文》曰：铎，大铃也。</p>
<p>　　《释名》曰：铎，度也。号令之限度也。</p>
<p>　　王隐《晋书》曰：荀勖逢赵郡商贾於路，悬铎於牛，识其声焉，及后为乐。勖曰："赵之牛铎则善谐矣。"於是，下郡悉送，果有谐者。世伏其才明。</p>
<p>　　《晋书·载记》曰：石勒少时，尝耕，每闻鞞铎之音，归以告其母。母曰："作劳耳鸣，非不祥也。"</p>
<p>　　《鬻子》曰：禹之治天下也，以五声听令铭於簨{虚}曰："教寡人以事者振铎。"</p>
<p>　　《文子》曰：老子云："鸣铎以声自毁，膏烛以明自消。</p>
<p>　　○刁斗</p>
<p>　　《纂文》曰：刁斗，持时铃也。</p>
<p>　　《汉书》曰：李广行师，不击刁斗以自卫。(孟康曰：以铜为鐎器，受一斗，昼炊饮食，夜击持行夜。铭曰：刁斗在荥阳军。鐎音谯，形如销。销，火玄切，即铫也。音俗呼铜铫。二音桃。)</p>
<p>　　《汉名臣奏》曰：汉兴以来，深存古义，宫殿省闼至五六重，周卫刁斗。</p>
<p>　　○柝</p>
<p>　　《说文》曰：〈木橐〉，行夜所击木也。</p>
<p>　　《易·系辞》曰：重门击柝，以待暴客，盖取诸豫。</p>
<p>　　《周礼》曰：野庐氏宾客宿息则聚柝。</p>
<p>　　《汉书旧仪》曰：宫中卫宫城门击刁斗，传五夜，衡卫士周庐击木柝。</p>
<p>　　张衡《东京赋》曰：故亟谷击柝於东西。(柝，守夜所击木也。)</p>
</div>
</div>
<div class="bookvmiddle">
<a href="/guwen/bookv_15188.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15190.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
