
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
博物志·卷一_古诗文网
</title>
<meta content="地理略自魏氏目已前夏禹治四方而制之《河图括地象》曰：地南北三亿三万五千五百里。地部之位起形高大者有昆仑山，广万里，高万一千里，神物之所生，圣人仙人之所集也。出五色云气，五色流水，其" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_13741.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷一</b></span>
<a href="javascript:PlayBookv(13741)" style="margin-left:5px;"><img alt="" height="16" id="speakerimgBookv13741" src="/img/speaker.png" width="16"/></a>
<span id="bookvPlay13741" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%8d%8e">张华</a></p>
<div class="contson">
<p>　　地理略自魏氏目已前夏禹治四方而制之</p>
<p>　　《河图括地象》曰：地南北三亿三万五千五百里。地部之位起形高大者有昆仑山，广万里，高万一千里，神物之所生，圣人仙人之所集也。出五色云气，五色流水，其泉南流入中国，名曰河也。其山中应于天，最居中，八十城布绕之，中国东南隅，居其一分，是好城也。</p>
<p>　　中国之城，左滨海，右通流沙，方而言之，万五千里。东至蓬莱，西至陇右，右跨京北，前及衡岳，尧舜土万里，时七千里。亦无常，随德劣优也。</p>
<p>　　尧别九州，舜为十二。</p>
<p>　　秦，前月蓝田之镇，后有胡苑之塞，左崤函，右陇蜀，西通流沙，险阻之国也。</p>
<p>　　蜀汉之土与秦同域，南跨邛笮，北阻褒斜，西即隈碍，隔以剑阁，穷险极峻，独守之国也。</p>
<p>　　周在中枢，西阻崤谷，东望荆山，南面少室，北有太岳，三河之分，雷风所起，四险之国也。</p>
<p>　　魏，前枕黄河，背漳水，瞻王屋，望梁山，有蓝田之宝，浮池之渊。</p>
<p>　　赵，东临九州，西瞻恒岳，有沃瀑之流。飞壶、井陉之险，至于颍阳、涿鹿之野。</p>
<p>　　燕，却背沙漠，进临易水，西至君都，东至于辽，长蛇带塞，险陆相乘也。</p>
<p>　　齐，南有长城、巨防、阳关之险；北有河、济，足以为固；越海而东，通于九夷；西界岱岳、配林之险，阪固之国也。</p>
<p>　　鲁，前有淮水，后有岱岳、蒙、羽之向，洙、泗之流。大野广土，曲阜尼丘。</p>
<p>　　宋，北有泗水，南迄睢濄，有孟诸之泽、砀山之塞也。</p>
<p>　　楚，后背方城，前及衡岳，左则彭蠡，右则九疑，有江汉之流，实险阻之国也。</p>
<p>　　南越之国，与楚为邻。五岭已前至于南海，负海之邦。交趾之土，谓之南裔。</p>
<p>　　吴，左洞庭，右彭蠡，后滨长江，南至豫章，水戒险阻之国也。</p>
<p>　　东越通海，处南北尾闾之间。三江流入南海，通东治，山高海深，险绝之国也。</p>
<p>　　卫，南跨于河，北得洪水，南过汉上，左通鲁泽，右指黎山。</p>
<p>　　赞曰：</p>
<p>　　地理广大，四海八方。遐远别域，略以难详。</p>
<p>　　侯王设险，守固保疆。远遮川塞，近备城堭。</p>
<p>　　司察奸非，禁御不良。勿恃危阨，恣其淫荒。</p>
<p>　　无德则败，有德则昌。安屋犹惧，乃可不亡。</p>
<p>　　进用忠直，社稷永康。教民以孝，舜化以彰。</p>
<p>　　地</p>
<p>　　天地初不足，故女娲氏练五色石以补其阙，断鳌足以立四极。其后共工氏与颛顼争帝，而怒触不周之山，折天柱，绝地维。故天后倾西北，日月星辰就焉；地不满东南，故百川水注焉。</p>
<p>　　昆仑山北，地转下三千六百里，有八玄幽都，方二十万里。地下有四柱，四柱广十万里。地有三千六百轴，犬牙相举。</p>
<p>　　泰山一曰天孙，言为天帝孙也。主召人魂魄。东方万物始成，知人生命之长短。</p>
<p>　　《考灵耀》曰：地有四游，冬至地上北而西三万里，夏至地下南而东三万里，春秋二分其中矣。地常动不止，譬如人在舟而坐，舟行而人不觉。七戎六蛮，九夷八狄，经总而言之，谓之四海。言皆近海，海之言晦昏无所睹也。</p>
<p>　　地以名山为之辅佐，石为之骨，川为之脉，草木为之毛，土为之肉。三尺以上为粪，三尺以下为地。</p>
<p>　　山</p>
<p>　　五岳：华、岱、恒、衡、嵩。</p>
<p>　　按北太行山而北去，不知山所限极处。亦如东海不知所穷尽也。</p>
<p>　　石者，金之根甲。石流精以生水，水生木，木含火。</p>
<p>　　水</p>
<p>　　汉北广远，中国人鲜有至北海者。汉使骠骑将军霍去病北伐单于，至瀚海而还，有北海明矣。 【 周日用曰：余闻北海，言苏武牧羊之所去，年德甚迩，柢一池，号北海。苏武牧羊，常在于是耳。此地见有苏武湖，非北溟之海。】</p>
<p>　　汉使张骞渡西海，至大秦。西海之滨，有小昆仑，高万仞，方八百里。东海广漫，未闻有渡者。</p>
<p>　　南海短狄，未及西南夷以穷断。今渡南海至交趾者，不绝也。</p>
<p>　　《史记?封禅书》云：威宣、燕昭遣人乘舟入海，有蓬莱、方丈、瀛州三神山，神人所集。欲采仙药，盖言先有至之者。其鸟兽皆白，金银为宫阙，悉在渤海中，去人不远。</p>
<p>　　四渎河出昆仑墟，江出岷山，济出王屋，淮出桐柏。八流亦出名山：渭出鸟鼠，汉出嶓冢，洛出熊耳，泾出少室，汝出燕泉，泗出涪尾，沔出月台，沃出太山。水有五色，有浊有清。汝南有黄水，华山有黑水、泞水。渊或生明珠而岸不枯，山泽通气，以兴雷云，气触石，肤寸而合，不崇朝以雨。</p>
<p>　　江河水赤，名曰泣血。道路涉骸，于河以处也。</p>
<p>　　山水总论</p>
<p>　　五岳视三公，四渎视诸侯，诸侯赏封内名山者，通灵助化，位相亚也。故地动臣叛，名山崩，王道讫，川竭神去，国随已亡。海投九仞之鱼，流水涸，国之大诫也。泽浮舟，川水溢，臣盛君衰，百川沸腾，山冢卒崩，高岸为谷，深谷为陵，小人握命，君子陵迟，白黑不别，大乱之征也。</p>
<p>　　《援神契》曰：五岳之神圣，四渎之精仁，河者水之伯，上应天汉。太山，天帝孙也，主召人魂。东方万物始成，故知人生命之长短。</p>
<p>　　五方人民</p>
<p>　　东方少阳，日月所出，山谷清，其人佼好。</p>
<p>　　西方少阴，日月所入，其土窈冥，其人高鼻、深目、多毛。</p>
<p>　　南方太阳，土下水浅，其人大口多傲。</p>
<p>　　北方太阴，土平广深，其人广面缩颈。</p>
<p>　　中央四析，风雨交，山谷峻，其人端正。</p>
<p>　　南越巢居，北朔穴居，避寒暑也。</p>
<p>　　东南之人食水产，西北之人食陆畜。食水产者，龟蛤螺蚌以为珍味，不觉其腥臊也；食陆畜者，狸兔鼠雀以为珍味，不觉其膻也。</p>
<p>　　有山者采，有水者渔。山气多男，泽气多女。平衍气仁，高凌气犯，丛林气躄，故择其所居。居在高中之平，下中之高， 则产好人。</p>
<p>　　居无近绝溪，群冢狐虫之所近，此则死气阴匿之处也。</p>
<p>　　山居之民多瘿肿疾，由于饮泉之不流者。今荆南诸山郡东多此疾尰。由践土之无卤者，今江外诸山县偏多此病也。 【 卢氏曰：不然也。在山南人有之，北人及吴楚无此病，盖南出黑水，水土然也。如是不流泉井界，尤无此病也。】</p>
<p>　　物产</p>
<p>　　地性含水土山泉者，引地气也。山有沙者生金，有谷者生玉。名山生神芝，不死之草。上芝为车马，中芝为人形，下芝为六畜。土山多云，铁山多石。五土所宜，黄白宜种禾，黑坟宜麦黍，苍赤宜菽芋，下泉宜稻，得其宜，则利百倍。</p>
<p>　　和气相感则生朱草。山出象车，泽出神马，陵出黑丹，阜出土怪。江出大贝，海出明珠，仁主寿昌，民延寿命，天下太平。</p>
<p>　　名山大川，孔穴相内，和气所出，则生石脂、玉膏，食之不死，神龙灵龟行于穴中矣。</p>
<p>　　神宫在高石沼中，有神人，多麒麟，其芝神草有英泉，饮之，服三百岁乃觉，不死。去琅玡四万五千里。三珠树生赤水之上。</p>
<p>　　员丘山上有不死树，食之乃寿。有赤泉，饮之不老。多大蛇，为人害，不得居也。</p>
</div>
</div>
<div class="bookvmiddle">
<a href="/guwen/bookv_13740.aspx">上一章</a>
<a href="/guwen/book_147.aspx" style="border:0px;line-height:27px; height:27px;">目录</a>
<a href="/guwen/bookv_13742.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
