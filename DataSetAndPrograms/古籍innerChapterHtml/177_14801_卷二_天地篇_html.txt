
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
中说·卷二·天地篇_古诗文网
</title>
<meta content="子曰：“圆者动，方者静。其见天地之心乎？”子曰：“智者乐，其存物之所为乎？仁者寿，其忘我之所为乎？”子曰：“义也清而庄，靖也惠而断，威也和而博，收也旷而肃，琼也明而毅，淹也诚而厉，" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14801.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷二·天地篇</b></span>
<a href="javascript:PlayBookv(14801)" style="margin-left:5px;"><img alt="" height="16" id="speakerimgBookv14801" src="/img/speaker.png" width="16"/></a>
<span id="bookvPlay14801" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e4%bd%9a%e5%90%8d">佚名</a></p>
<div class="contson">
<p>　　子曰：“圆者动，方者静。其见天地之心乎？”</p>
<p>　　子曰：“智者乐，其存物之所为乎？仁者寿，其忘我之所为乎？”</p>
<p>　　子曰：“义也清而庄，靖也惠而断，威也和而博，收也旷而肃，琼也明而毅，淹也诚而厉，玄龄志而密，徵也直而遂，大雅深而弘，叔达简而正。若逢其时，不减卿相，然礼乐则未备。”</p>
<p>　　或曰：“董常何人也？”子曰：“其动也权，其静也至。其颜氏之流乎？”</p>
<p>　　叔恬曰：“山涛为吏部，拔贤进善，时无知者。身殁之后，天子出其奏于朝，然后知群才皆涛所进。如何？子曰：“密矣。”曰：“仁乎？”子曰：“吾不知也。”</p>
<p>　　李密见子而论兵。子曰：“礼信仁义，则吾论之；孤虚诈力，吾不与也。”</p>
<p>　　李伯药见子而论诗。子不答。伯药退谓薛收曰：“吾上陈应、刘，下述沈、谢，分四声八病，刚柔清浊，各有端序，音若埙篪。而夫子不应我，其未达欤？”薛收曰：“吾尝闻夫子之论诗矣：上明三纲，下达五常。于是征存亡，辩得失。故小人歌之以贡其俗，君子赋之以见其志，圣人采之以观其变。今子营营驰骋乎末流，是夫子之所痛也，不答则有由矣。”</p>
<p>　　子曰：“学者，博诵云乎哉？必也贯乎道。文者，苟作云乎哉？必也济乎义。”</p>
<p>　　内史薛公见子于长安，退谓子收曰：“《河图》、《洛书》，尽在是矣。汝往事之，无失也。”</p>
<p>　　子曰：“士有靡衣鲜食而乐道者，吾未之见也。”</p>
<p>　　子谓魏徵曰：“汝与凝皆天之直人也。徵也遂，凝也挺，若并行于时，有用舍焉。”</p>
<p>　　子谓李靖曰：“凝也若容于时，则王法不挠矣。”</p>
<p>　　李靖问任智如何，子曰：“仁以为己任。小人任智而背仁为贼，君子任智而背仁为乱。”</p>
<p>　　薛收问仲长子光何人也。子曰：“天人也。”收曰：“何谓天人？”子曰：“眇然小乎！所以属于人；旷哉大乎！独能成其天。”</p>
<p>　　贾琼问君子之道。子曰：“必先恕乎？”曰：“敢问恕之说。”子曰：“为人子者，以其父之心为心；为人弟者，以其兄之心为心。推而达之于天下，斯可矣。”</p>
<p>　　子曰：“君子之学进于道，小人之学进于利。”</p>
<p>　　楚难作，使使召子，子不往。谓使者曰：“为我谢楚公。天下崩乱，非王公血诚不能安。苟非其道，无为祸先。”</p>
<p>　　李密问王霸之略。子曰：“不以天下易一民之命。”李密出，子谓贾琼曰：“乱天下者必是夫也。幸灾而念祸，爱强而愿胜，神明不与也。”</p>
<p>　　子居家，虽孩孺必狎。其使人也，虽童仆必敛容。</p>
<p>　　子曰：“我未见知命者也。”</p>
<p>　　子曰：“不就利，不违害，不强交，不苟绝，惟有道者能之。”</p>
<p>　　子躬耕。或问曰：“不亦劳乎？”子曰：“一夫不耕，或受其饥，且庶人之职也。亡职者，罪无所逃天地之间，吾得逃乎？”</p>
<p>　　子艺黍登场，岁不过数石，以供祭祀、冠婚、宾客之酒也，成礼则止。子之室，酒不绝。</p>
<p>　　薛方士问葬。子曰：“贫者敛手足，富者具棺椁，封域之制无广也，不居良田。古者不以死伤生，不以厚为礼。”</p>
<p>　　陈叔达问事鬼神之道。子曰：“敬而远之。”问祭。子曰：“何独祭也，亦有祀焉，有祭焉，有享焉。三者不同，古先圣人所以接三才之奥也。达兹三者之说，则无不至矣。”叔达俯其首。</p>
<p>　　子曰：“王猛有君子之德三焉：其事上也密，其接下也温，其临事也断。”或问苏绰。子曰：“俊人也。”曰：“其道何如？”子曰：“行于战国可以强，行于太平则乱矣。”问牛弘。子曰：“厚人也。”</p>
<p>　　子观田，魏徵、杜淹、董常至。子曰：“各言志乎？”徵曰：“愿事明王，进思尽忠，退思补过。”淹曰：“愿执明王之法，使天下无冤人。”常曰：“愿圣人之道行于时，常也无事于出处。”子曰：“大哉！吾与常也。”</p>
<p>　　子在长安。曰：“归来乎！今之好异轻进者，率然而作，无所取焉。”</p>
<p>　　子在绛，程元者〈囗亡〉薛收而来。子与之言六经。元退谓收曰：“夫子载造彝伦，一匡皇极。微夫子，吾其失道左见矣。”</p>
<p>　　子曰：“盖有慕名而作者，吾不为也。”</p>
<p>　　叔恬曰：“文中子之教兴，其当隋之季世，皇家之未造乎？将败者吾伤其不得用，将兴者吾惜其不得见。其志勤，其言征，其事以苍生为心乎？”</p>
<p>　　文中子曰：“二帝三王，吾不得而见也，舍两汉将安之乎？大哉七制之主！其以仁义公恕统天下乎？其役简，其刑清，君子乐其道，小人怀其生。四百年间，天下无二志，其有以结人心乎？终之以礼乐，则三王之举也。”</p>
<p>　　子曰：“王道之驳久矣，礼乐可以不正乎？大义之芜甚矣，《诗》《书》可以不续乎？”</p>
<p>　　子曰：“唐虞之道直以大，故以揖让终焉。必也有圣人承之，何必定法？其道甚阔，不可格于后。夏、商之道直以简，故以放弑终焉。必也有圣人扶之，何必在我？其道亦旷，不可制于下。如有用我者，吾其为周公所为乎？”</p>
<p>　　子燕居，董常、窦威侍。子曰：“吾视千载已上，圣人在上者，未有若周公焉。其道则一，而经制大备，后之为政，有所持循。吾视千载而下，未有若仲尼焉，其道则一，而述作大明，后之修文者，有所折中矣。千载而下，有申周公之事者，吾不得而见也。千载而下，有绍宣尼之业者，吾不得而让也。”</p>
<p>　　子曰：“常也其殆坐忘乎？静不证理而足用焉，思则或妙。”</p>
<p>　　李靖问圣人之道。子曰：“无所由，亦不至于彼。”门人曰：“徵也至。”或曰：“未也。”门人惑。子曰：“徵也去此矣，而未至于彼。”或问彼之说。子曰：“彼，道之方也。必也无至乎？”董常闻之悦，门人不达。董常曰：“夫子之道，与物而来，与物而去。来无所从，去无所视。”薛收曰：“大哉，夫子之道！一而已矣。”</p>
<p>　　子谓程元曰：“汝与董常何如？”程元曰：“不敢企常。常也遗道德，元也志仁义。”子曰：“常则然矣，而汝于仁义，未数数然也。其于彼有所至乎？”</p>
<p>　　子曰：“董常时有虑焉，其余则动静虑矣。”</p>
<p>　　子曰：“孝哉，薛收！行无负于幽明。”</p>
<p>　　子于是日吊祭，则终日不笑。</p>
<p>　　或问王隐。子曰：“敏人也。其器明，其才富，其学赡。”或问其道。子曰：“述作多而经制浅，其道不足称也。”</p>
<p>　　子谓陈寿有志于史，依大义而削异端。谓范宁有志于《春秋》，征圣经而诘众传。子曰：“使陈寿不美于史，迁、固之罪也。使范宁不尽美于《春秋》，歆、向之罪也。”裴晞曰：“何谓也？”子曰：“史之失，自迁、固始也，记繁而志寡。《春秋》之失，自歆、向始也，弃经而任传。”</p>
<p>　　子曰：“盖九师兴而《易》道微，三《传》作而《春秋》散。”贾琼曰：“何谓也？”子曰：“白黑相渝，能无微乎？是非相扰，能无散乎？故齐韩毛郑，《诗》之末也；大戴小戴，《礼》之衰也。《书》残于古、今，《诗》失于齐鲁。汝知之乎？”贾琼曰：“然则无师无传可乎？”子曰：“神而明之，存乎其人。苟非其人，道不虚行。必也传，又不可废也。”</p>
<p>　　子谓叔恬曰：“汝不为《续诗》乎？则其视七代损益，终懑然也。”</p>
<p>　　子谓：“《续诗》可以讽，可以达，可以荡，可以独处；出则悌，入则孝；多见治乱之情。”</p>
<p>　　文中子曰：“吾师也，词达而已矣。”</p>
<p>　　或问扬雄、张衡。子曰：“古之振奇人也，其思苦，其言艰。”曰：“其道何如？”子曰：“靖矣。”</p>
<p>　　子曰：“过而不文，犯而不校，有功而不伐，君子人哉！”</p>
<p>　　子曰：“我未见见谤而喜，闻誉而惧者。”</p>
<p>　　子曰：“富观其所与，贫观其所取，达观其所好，穷观其所为，可也。”</p>
<p>　　或问魏孝文。子曰：“可与兴化。”</p>
<p>　　铜川夫人好药，子始述方。芮城府君重阴阳，子始著历日。且曰：“吾惧览者或费日也。”</p>
<p>　　子谓薛知仁善处俗，以芮城之子妻之。</p>
<p>　　子曰：“内难而能正其志，同州府君以之。”</p>
<p>　　子曰：“吾于天下，无去也，无就也，惟道之从。”</p>
</div>
</div>
<div class="bookvmiddle">
<a href="/guwen/bookv_14800.aspx">上一章</a>
<a href="/guwen/book_177.aspx" style="border:0px;line-height:27px; height:27px;">目录</a>
<a href="/guwen/bookv_14802.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
