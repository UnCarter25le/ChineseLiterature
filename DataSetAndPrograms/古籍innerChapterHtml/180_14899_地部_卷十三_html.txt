
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·地部·卷十三_古诗文网
</title>
<meta content="○南楚诸山静山《江夏图经》曰：静山，在县东南一百一十里，其山回耸，无连接，曲涧清流，茂林高峻，可以息诸仁智，栖游羽客。故名静山。惊矶山《江夏图经》曰：在县东九十里，其山无连接，西南" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14899.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>地部·卷十三</b></span>
<a href="javascript:PlayBookv(14899)" style="margin-left:5px;"><img alt="" height="16" id="speakerimgBookv14899" src="/img/speaker.png" width="16"/></a>
<span id="bookvPlay14899" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○南楚诸山</p>
<p>　　静山</p>
<p>　　《江夏图经》曰：静山，在县东南一百一十里，其山回耸，无连接，曲涧清流，茂林高峻，可以息诸仁智，栖游羽客。故名静山。</p>
<p>　　惊矶山</p>
<p>　　《江夏图经》曰：在县东九十里，其山无连接，西南俯临大江，下有石矶，波涛迅急，商旅惊骇，故以为名。</p>
<p>　　黄鹤山</p>
<p>　　《江夏图经》曰：在县东九里，其山断绝，无连接。旧传云，昔有仙人控黄鹤於山，故以为名。故梁湘东王晋安寺碑云，黄鹤从天而夜响是也。</p>
<p>　　烽火山</p>
<p>　　《江夏图经》曰：烽火山，在县东北四十里。</p>
<p>　　《梁典》曰：梁武征齐，顿军於此，举烽火相应，故名烽火山。</p>
<p>　　鸡翅山</p>
<p>　　《江夏图经》曰：鸡翅山，在县南八十里，昔有金鸡飞集於此，故名鸡翅山。</p>
<p>　　旧记云：金水有金鸡，从鸡翅山向南飞，产金於此水，故名金水。</p>
<p>　　阖闾山</p>
<p>　　《武昌记》曰：昔阖闾与伍子胥屯众於此山为城，故曰阖闾山。</p>
<p>　　《史记》曰：阖闾九年，子胥伐楚。</p>
<p>　　又《春秋》云：子胥将兵破楚，掘平王之墓，皆屯军於此山。</p>
<p>　　印山</p>
<p>　　《武昌记》曰：奉新县有渚石临水，高三十丈，上有字，仿佛似印，故曰印山。</p>
<p>　　《舆地志》云：县西有石临水，高三十丈，有书字为印山，即此是也。</p>
<p>　　朔山</p>
<p>　　《武昌记》曰：朔山，有竹长一十余丈，围数尺，常有声，天将雨，此竹鸣焉。今无此竹。</p>
<p>　　望夫山</p>
<p>　　《舆地记》曰：望夫山，上有望夫石，石上曾生芜菁，遂以名山，上有石高三丈，形如女人，谓之望夫石。</p>
<p>　　又《记》云：武昌郡奉新县北山上有望夫石，状若人立者。今古相传云，昔有贞妇，其夫从役远赴国难，携弱子饯送於此山，既而立望其夫，乃化为石，因以为名焉。</p>
<p>　　翠屏山</p>
<p>　　《舆地志》曰：江水入富池一百八十里，得奉新，上流三百里有城山，三面壁立，一面峻极，水是奉新大源。本名石城山，天宝五载改为翠屏山。</p>
<p>　　九宫山</p>
<p>　　《武昌记》曰：九宫山，西北陆路去州五百八十里，其山晋安王兄弟九人造九宫殿於此山，遂以为名。</p>
<p>　　角山</p>
<p>　　《武昌记》曰：天欲雨，其山有声如吹角，以此为名。</p>
<p>　　钟台山</p>
<p>　　《武昌记》曰：钟台山，在县东南一百里，上有桃花洞，洞侧有李邕读书之所，荒基遗址，石室花木犹在。上有一石台，台上有一钟，或时鸣响，远近皆闻，故名钟台山。</p>
<p>　　武昌山</p>
<p>　　《续搜神记》曰：晋武世，宣城人秦精常入武昌山采茗，遇一长毛人，长丈余，引精至山曲，示以丛茗而后去。俄而复还，乃探怀中橘遗精；精怖，负茗而归。</p>
<p>　　樊山</p>
<p>　　《江夏图经》曰：樊山，西陆路去州一百七十三里，出紫石英。山东数十步有冈，冈上甚平敞，青松绿竹，常自蔚然。其下有溪，凛凛然，常有寒气，故谓之寒溪。有蟠龙石，谢元晖诗云："樊山开广宴"是也。</p>
<p>　　又：干宝《搜神记》云：樊山若天旱，以火烧山即得大雨，今往往有验。</p>
<p>　　《武昌记》曰：樊山，孙权常猎於下，见一姥，问猎得何物？答曰："只猎得一豹。"曰："何不竖其尾？"言讫，忽然不见。权於后立庙祀之。</p>
<p>　　西塞山</p>
<p>　　《江夏风俗记》曰：西塞山，高一百六十丈，周回三十七里，峻崿横江，危峰断岸，长波所以东注，高浪为之西翻。</p>
<p>　　袁宏《东征赋》云：沿西塞之峻崿是也。</p>
<p>　　又《江表传》云：刘勋败於彭泽，走入楚江，闻皖已没，遂投西塞。</p>
<p>　　白雉山</p>
<p>　　《江夏图经》曰：白雉山，其山上有芙蓉峰，前有狮子岭，后有金鸡石，西出金，南出铜矿，自晋、宋、梁、陈以来，常置立炉冶烹炼。</p>
<p>　　凤栖山</p>
<p>　　《江夏图经》曰：凤栖山，西北陆路去州二百二十五里。吴建兴年中，凤凰降此山，因以为名。山有石鼓，鼓鸣则雨降。</p>
<p>　　神人山</p>
<p>　　《历帝记》曰：神人山，吴建衡二年，有神人乘白鹿从此山，因为名神人山。</p>
<p>　　南昌山</p>
<p>　　《豫章图经》曰：南昌山者，昔吴王濞铸钱之山，时有夜光，遥望如火，以为铜之精光。</p>
<p>　　《梁氏十道志》云：以豫章有铜山，山中有洪井，飞流悬注，其深无底是也。山有洪崖先生炼药之井，亦号洪崖山，有石臼存焉。</p>
<p>　　松门山</p>
<p>　　《豫章图经》曰：松门山者，以其山多松，遂以为名。北临大江及彭蠡湖，山上有石镜，光明照人。谢灵运《入彭蠡湖口诗》云："攀崖照石镜，牵叶入松门"是也。</p>
<p>　　马当山</p>
<p>　　《九江记》曰：马当山，高八十丈，周回四里，在古彭泽县北一百二十里。其山横枕大江，山象马形，回风急击，波浪涌沸，舟船上下，多怀忧恐。山际立马当山庙以祠之。</p>
<p>　　钓矶山</p>
<p>　　《异苑》曰：钓矶山者，陶侃尝钓於此山下，水中得织梭一枚，还挂壁上，后化成赤龙，从室而去。其山石上犹有侃迹存焉。</p>
<p>　　鸡笼山</p>
<p>　　《郡国志》曰：江州鸡笼山，山上有石鸡，冠距如生。有道士李镇住此山下，常赏玩之，鸡一旦自毁，镇曰："鸡既如此，吾其终乎！"果卒。</p>
<p>　　五女山。</p>
<p>　　《郡国志》曰：江州五女山，始皇死，五女葬此山。天昏，每闻筝笛之声。</p>
<p>　　射的山</p>
<p>　　《郡国志》曰：射的山者，古老相传云，上有玉在石壁内，南面遥望似有白处，曾有胡人来取，上山后遇风雨不果得。今远望颇似射侯，故名射的焉。</p>
<p>　　石印山</p>
<p>　　《吴志》曰：天玺元年，鄱阳郡言历陵山石有文理成字，巫言石印神有三郎，皓遣使以太牢祭，并印绶拜三郎为王。</p>
<p>　　又按江氏记云：历陵有石印山，临水高百丈，有七穿骈罗，穿中色黄赤相续，因谓之石印山。</p>
<p>　　龙虎山</p>
<p>　　《信州图经》曰：龙虎山，在贵溪县，二山相对，溪流其间，乃张天师得道之山。</p>
<p>　　羊山</p>
<p>　　《宋永初山川记》曰：商安县西有羊山，山有燃石，黄白而理粗，以水灌之便热若石灰，以鼎置之，烹煮可熟。</p>
<p>　　罗霄山</p>
<p>　　王孚《安成记》曰：萍乡罗霄山，泽水所出，水傍出石乳。天旱，吏人祷之，因以大木长三四丈投井中，即雨。水悬凑井溢，辄令木涌出而雨止，盖潜龙之穴也。以阳居阴，神精上通，故扣之而必有玄感，则《蜀都赋》云"应鸣鼓而兴雨"者也。</p>
<p>　　钟山</p>
<p>　　裴子野《宋略》曰：永嘉元年，钟山因洪水有钟从山流出，时人得之送上，验铭，云是秦时乐器，因以为名。</p>
<p>　　又按《安成记》云：钟山临水阻峡，春夏则湍洑涌沸，喷上白沙如米，两岸石上各九十余里，以之候岁，若一岸偏饶，则其方丰穰，民以为准。</p>
<p>　　望凤山</p>
<p>　　《宜春图经》曰：望凤山，在州西北七十里，上有一峰，远观似凤，以此为名。</p>
<p>　　昌山</p>
<p>　　《宜春图经》曰：昌山，在州东六十里，旧名伤山，周回连延一十八里，袁江流于其间，巨石枕崎潺激，舟人上下多倾覆，故名伤山。顾野王《舆地记》云：时人以伤为非善征，乃改为昌山。</p>
<p>　　石室山</p>
<p>　　《宜春记》曰：郡有石室山，山有数石室相连，高十余丈，皆相似，素壁若雪，万象森罗于其所，因以为名。</p>
<p>　　黄唐山</p>
<p>　　《舆地志》曰：赣县黄唐山有石室，如数千间屋，上通天窗，下有方榻者，二石人巾栉而坐，傍有小石室七所相通，悉有石人，室前时有车马迹，春夏草不生，无诸毒虫，林木繁茂，水石幽绝，盖灵仙窟宅也。山下居人，每丙日辄闻山室有笳鼓箫乐之音。</p>
<p>　　邓德明记云：有石子如弹丸，聚在山角，至丙日不复见，他日复有，其山独立，高一千三百丈，相传以石室呼为黄唐庙，因以名焉。</p>
<p>　　储潭山</p>
<p>　　《南康记》曰：储潭山，俯临清潭，有储君庙，因以名焉。</p>
<p>　　《舆地志》云：咸和二年，刺史朱伟所立，常有渔者钓於此潭，得金锁，萦引舟中，向数百丈，忽一物随锁而来，其形如水牛，眼赤角白，及见人惊骇拽走，而渔以刀断得数尺，不知其所由然也。</p>
<p>　　赤石山</p>
<p>　　《南康记》曰：赤石山，大石连耸，灿若舒霞，山角多赤石，有玉房琼室。耆旧相传云，宋元嘉年中，有人自称安道士者，不知何许人，披服巾褐，栖於此山中数十年，忽失所在，其后有人时复见者。天宝六年，敕改为玉房山。</p>
<p>　　螺亭石山</p>
<p>　　《南康记》曰：螺亭山，有大石临水，号曰螺亭。云昔有贫女，暮宿于亭采螺，忽夜中见众螺张口，乱啖其肉，贫女乃死。其伴因殡水傍，其冢化为巨石，螺壳无数，号曰螺亭石山。</p>
<p>　　上洛山</p>
<p>　　《舆地志》曰：虔州上洛山，多木客，乃鬼类也。形似人，语亦如人，遥见分明，近则藏隐，能斫杉枋，聚于高峻之上，与人交市，以木易人刀斧。交关者前置物枋下，却走避之，木客寻来取物，下枋与人，随物多少，甚信直而不欺。有死者亦哭泣殡葬，尝有山行人遇其葬，日出酒食以设人。山中有石墨可书。</p>
<p>　　空山</p>
<p>　　《南康图经》曰：空山，晋咸康五年，太守庾恪於西山麓中建立神庙，历代祈雨，最有灵应。</p>
<p>　　按《郡国志》云：空山在郡南，山多林木果实食物，一郡皆资此山，虽名空山，其出物百倍於他山。</p>
<p>　　金鸡山</p>
<p>　　《南康记》曰：金鸡山，临贡水，石色如霞，其傍有穴广四尺，一石正当穴口如弹丸，尝有金鸡出入此穴。晋义熙中，再三出见，有人挟弹放丸於穴口，化为石，其鸡至今不见，因号曰金鸡穴。宋永初中，又见栖翔於此。</p>
<p>　　峡山</p>
<p>　　《南康记》曰：峡山，上时有夜光飞焰，遥见若火照燎于原，从峡溯流数十里，有石临水，名曰蛟窟。天宝六载，敕改名夜光山。</p>
<p>　　梓潭山</p>
<p>　　《南康记》曰：梓潭山，有大梓树，吴王令都尉肃武伐为龙舟，槽斫成而牵引不动，占云，须童男女数十人为歌乐，乃当得。遂依其言，以童男女牵拽，槽没於潭中，男女皆溺。其后天晴朗净，仿佛若见人船焉，夜宿潭边，或闻歌唱之声，因号梓潭焉。</p>
<p>　　柴侯峡山</p>
<p>　　《南康记》曰：柴侯峡山，汉灵帝时，有刘叔乔避地於兹，死葬村侧，自云柴侯墓。晋末丧乱，有发其冢者，忽有大风雨，棺及松柏悉飞渡水，移上此峰，其棺乃化为石，因是而名之。</p>
<p>　　官山</p>
<p>　　《南康记》曰：官山者，天宝六年改名珠玉山。其山高峻，有善鸟香草，尝有人於此山见大珠玉，相传谓之官山。</p>
<p>　　君山</p>
<p>　　《南康记》曰：君山，翠丽鲜明，遥望若台榭，名曰娲宫，亦曰女姥石山。山去盘固山五十里，上有玉台，方广数十丈，上有自然石室形。风雨之后，景气明静，颇闻山有鼓吹之声。</p>
<p>　　盘固山</p>
<p>　　《南康记》曰：盘固山有石井，井侧有大铜人常守之。按此石井五百年，水一涌起高数丈，铜人以手掩之，其水即止。其山盘纡峻嶒，因号为盘固山焉。</p>
<p>　　归美山</p>
<p>　　《南康记》曰：归美山，高数百丈，远望嵯峨，灵阙腾空，故老谓之神阙。其山有水出焉。四面险峻，自然有石城，高数十丈，周回三百步。又有石峡，左右高五六十丈，势若双阙，其状入云。复有古石室，色如黄金，号为金室。有鸀鸟形色鲜洁，自爱毛羽，其只者或鉴水，向影悲鸣自绝，方知孤鸾对镜为不虚矣。山顶有杉枋数百片，高危悬绝，非人力所及焉。</p>
<p>　　莫巨山</p>
<p>　　荀伯子《临川记》曰：岩内有石人，坐盘石上，体有尘秽，则兴风雨，洗讫晴日，遍体洁朗如玉莹净，民以为准焉。</p>
<p>　　五章山</p>
<p>　　荀伯子《临川记》曰：五章山，绝岩险峭，有蜜蜂依之为房，其形如笠，采者皆悬磴数十丈，然后获之。</p>
<p>　　麻山</p>
<p>　　荀伯子《临川记》曰：麻山，或有登之者，望庐岳、彭蠡皆在其下，有黄连、厚朴恒生焉。又有枫树及数千年者，如人形，眼鼻口全而无臂脚，入山往往见之，或斫之者，皆出血，人以篮冠其头，明日看，辄失篮。俗名枫子鬼。其山竹木稠密如麻，因名麻山。天宝六年，职方奏改名丰材山焉。</p>
<p>　　邓公山</p>
<p>　　《信州图经》曰：邓公山，在县北，本名银山，因邓公远为邓公场，仪凤二年祭山，山颓陷焉。按《开山记》云：总章二年，邑人邓远经刺史豆卢公，陈开山之便，寻为山陷，后人立邓公庙焉。</p>
<p>　　明府山</p>
<p>　　《信州图经》曰：明府山，在县东。其山久晴不雨，山或自鸣，必有大雨；久雨不晴，欲晴自有烟雾盖其头。故老相传，祈请有验。</p>
<p>　　鹤岭山</p>
<p>　　《信州图经》曰：鹤岭山，自贵溪县界，岗阜鳞次，北入县境，岭上多松树，有鹤窠，因得名为鹤岭山。</p>
<p>　　石虹山</p>
<p>　　《鄱阳记》曰：石虹山，有石室，中有石砥，平如床，可容置数百人。傍列石鄣如屏风，篆书为八十三字。有横石跨水而渡，文彩青赤若虹霓，因名为石虹山。</p>
<p>　　洪崖山</p>
<p>　　《豫章记》曰：按旧经云，古老相传，昔有洪崖先生居此山上，故以为名。</p>
<p>　　又《列仙传》云：洪崖山者，山之阳有洪唐寺，山中有洪崖坛，每亢旱祷此。</p>
</div>
</div>
<div class="bookvmiddle">
<a href="/guwen/bookv_14898.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_14900.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
