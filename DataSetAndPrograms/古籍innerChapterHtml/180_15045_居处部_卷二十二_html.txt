
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·居处部·卷二十二_古诗文网
</title>
<meta content="○馆驿《说文》云：馆，客舍也。从食，官声。《周礼》曰：五十里有市，市有馆，馆有积，以待朝聘之客。《广雅·释宫》云：馆，舍也。《桂苑》云：客舍也，待宾之舍曰馆。《开元文字》" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15045.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>居处部·卷二十二</b></span>
<a href="javascript:PlayBookv(15045)" style="margin-left:5px;"><img alt="" height="16" id="speakerimgBookv15045" src="/img/speaker.png" width="16"/></a>
<span id="bookvPlay15045" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○馆驿</p>
<p>　　《说文》云：馆，客舍也。从食，官声。</p>
<p>　　《周礼》曰：五十里有市，市有馆，馆有积，以待朝聘之客。</p>
<p>　　《广雅·释宫》云：馆，舍也。《桂苑》云：客舍也，待宾之舍曰馆。《开元文字》云：凡事之宾客馆焉，舍也，馆有积以待朝聘之官是也。客舍，逆旅名，候馆也。公馆者，公宫与公所为也。私馆者，自卿大夫以下之家。</p>
<p>　　《礼记》曰：旧馆人之丧，脱骖而赙。</p>
<p>　　《左传》曰：敢辱大馆。</p>
<p>　　又《庄公》曰：楚令尹子元欲蛊文夫人，为馆於其宫侧，而振万焉。(万，舞。)</p>
<p>　　又《僖上》曰：改馆晋侯，馈七牢焉。</p>
<p>　　《诗·国风·郑·缁衣》曰：適子之馆兮，还，予授子之粲兮。</p>
<p>　　又《大雅》云：笃公刘，于豳斯馆。</p>
<p>　　《周礼·地官·司徒下》云：国野之道，十里有庐，庐有饮食。三十里有宿，宿有路室，路室有委。五十里有市，市有候馆，馆有积。注云：候楼馆可以观望也。</p>
<p>　　又《秋官·司寇下》云：凡诸侯入王，则逆劳于畿。及郊劳，视馆。注云：视馆，致馆也。</p>
<p>　　又《司仪》云：主君郊劳；交摈，三辞。车送，拜；三揖，三辞；受拜。车送，三辞；再拜。致馆亦如之。注云：馆，舍也。使大夫授之，君又以礼亲致之。《仪礼·聘礼》云：卿致馆。注云：致，至也；至此馆。主人以礼致之，所以安之也。</p>
<p>　　又《环人》云：掌送迎邦国之通宾客，以路节达诸四方。舍则授馆。</p>
<p>　　又云：至于国，宾入馆，次于舍门。注云：次，待事于客。</p>
<p>　　《仪礼·公食大夫礼》云：有司卷三牲之俎，归于宾馆。注云：牲之俎，正馔，尤尊。尽以归，尊宾之至也。</p>
<p>　　又《聘礼》云：厥明，讶迎于馆。注云：此讶下大夫，以君命迎宾，谓之讶。讶迎，亦皮弁也。</p>
<p>　　《礼记·曲礼上》云：问疾弗能遗，不问其所欲。见人弗能馆，不问其所舍。</p>
<p>　　又《檀弓上》云：宾客至，无所馆。夫子曰："生於我乎馆，死於我乎殡。"</p>
<p>　　又曰：子贡曰："於门人之丧，未有所说骖。说骖於旧馆，无乃以重乎？"</p>
<p>　　又《曾子问》云：卿大夫之家曰私馆。公馆与公所为曰公馆。注云：公馆，若今县官舍也。</p>
<p>　　《左传·庄元年经》云：夏，单伯送王姬。秋，筑王姬之馆于外。注云：公在谅闇，虑齐侯当亲迎，不忍便以礼接於庙，又不敢逆王命，故改筑舍於外也。</p>
<p>　　又《僖三十一年传》云：晋分曹之田，公使臧文仲往，宿於重馆。重馆人告曰："晋新得诸侯，必亲其恭，不速行，将无及也。"</p>
<p>　　又《襄三十一年传》云：子产相郑如晋，晋侯以我丧故，未之见也。子产使坏其馆之垣而纳车马。士文伯让之曰："敝邑以政刑之不修，寇盗充斥，是以令吏人完客所馆。今吾子坏之，其若异客何？"子产曰："侨闻之文公之为盟主也，宫室台榭，以崇大诸侯之馆。今铜鞮之宫数里，而诸侯舍於隶人。门不容车，不可逾越。"士文伯不能对。晋侯见郑伯有加礼，厚其宴好而归之。乃筑诸侯之馆。</p>
<p>　　又《昭十三年传》云：宣子谓叔向曰："子能归季孙乎？"对曰："不能。鲋也能。"乃使叔鱼，见季孙曰："鲋闻诸吏，将为子除馆於西河，其若之何？"且泣。</p>
<p>　　又曰："叔孙所馆，虽一日必葺其墙屋，去之如始至。</p>
<p>　　《汉书》：薛宣子惠为彭城令，宣过之，桥梁、邮驿不修。宣知其不能。</p>
<p>　　又《郊祀志》曰：孙卿曰："仙人可见，上往常遽，以故不见。今陛下可为馆如缑氏城，置脯酒，神人可致。且仙人好楼居。"於是上令长安作飞廉、桂馆，甘泉作延寿馆。</p>
<p>　　又曰：郑庄置驿以延宾客。</p>
<p>　　又曰：公孙弘起徒步，数年至宰相，封侯。於是起客馆，开东阁，以延贤人，与参谋议。</p>
<p>　　又《元后传》：王莽又知太后妇人餍居深宫中，莽欲娱乐以示其权，乃令太后四时车驾巡狩四郊，存见孤寡妇人。春幸茧馆，率皇后列侯夫人桑，遵霸水而祓除。</p>
<p>　　又《外戚传》曰：成帝许美人在上林鹿馆，数召，入饰室中。元延二年，怀子。</p>
<p>　　《汉书·叙传》曰：述元纪云：宫不新馆，陵不崇墓。</p>
<p>　　又《扬雄传·长杨赋》云：张网置罘，捕熊豪猪狖玃狐兔麋鹿，载以槛车，输长杨射熊馆。又《羽猎赋》云：於是禽弹中衰，相与集於靖冥之馆。</p>
<p>　　《魏志》曰：文昭甄宣后，明帝母也。后已早废。父逸，上蔡令，早卒。及明帝即位，追封逸为上蔡侯，谥敬侯；適孙蒙袭爵。薨，子畅嗣。上为畅起大第，车驾自临之。</p>
<p>　　《世说》曰：魏明帝为外祖母筑馆于甄氏，自行视，谓左右曰："馆当以何为名？"侍中缪袭对曰："陛下圣恩齐于哲王，罔极过于曾闵，此馆之兴，情锺舅氏，宜以渭阳为名。"</p>
<p>　　《魏书》曰：帝於后园为母起观及宫，名其里曰渭阳里。</p>
<p>　　《晋书·天文志》云：传舍九星在华盖上，近河，宾客之馆，主胡人入中国。客星守之，备奸使，亦曰胡兵起。</p>
<p>　　《宋书·文帝本纪》云：帝临玄武馆阅武。</p>
<p>　　又《隐逸·雷次宗传》云：徵诣京邑，为筑室於锺山西岩下，谓之招隐馆。</p>
<p>　　《齐书·褚伯玉传》云：高帝即位，手诏吴、会二郡以礼迎伯玉。伯玉辞疾。上不欲违其志，敕於剡白石山立太平馆以居之。</p>
<p>　　《梁书·高祖纪》云：大同七年，幸於宫城西，立士林馆，延集学徒；置集雅馆，以招远学。</p>
<p>　　《冲虚真经·黄帝》云：黄帝於是放万机，舍寝室，去直侍，彻锺县，减厨膳，退而闲居大庭之馆，斋心服形，三月不亲政事。</p>
<p>　　《汉武帝故事》云：上自封禅后，梦高祖坐明堂。群臣亦梦。於是祀高祖於明堂以配天，还，作高陵馆。</p>
<p>　　《郡国志》：台州仙石山有馆，土人谓之黄公客堂。堂两边有石步廊，触石云起，崇朝必有雨；有四竿筋竹，风吹自成阴，拂石皆净。即王方平游处。</p>
<p>　　《荆州图记》云：襄阳县南，水行四十里，陆道六十里，有桃林馆。</p>
<p>　　《建康地记》云：显仁馆，在江宁县东南五里青溪中桥东湘宫巷下，古高丽使处。</p>
<p>　　《西京杂记》云：公孙弘自以布衣为宰相，乃开东阁，营客馆，以招天下之士。其外曰钦贤馆，以待大贤；翘材馆，以待大材；接士馆，以待国士。</p>
<p>　　又曰：梁孝王游於忘忧之馆，进诸游士，各使为赋。</p>
<p>　　《隐诀》易迁馆、含真台，有女真二人为主，一曰张微子，二曰傅礼和。</p>
<p>　　《晋宫阁名》云：华林馆有繁昌馆、建康馆、显昌馆、延祚馆、寿安馆、干禄馆。</p>
<p>　　班孟坚《西都赋》云：於是天子乃登属玉之馆，历长杨之榭。</p>
<p>　　张平子《西京赋》曰：顾往昔之遗馆，获林光於秦馀。</p>
<p>　　又云：郡国宫馆，百四十五，石极盩厔，并卷酆鄠。</p>
<p>　　又云：豫章珍馆，揭焉中峙。</p>
<p>　　班婕妤《自伤赋》曰：痛阳禄与柘馆，(皆宫名，生二子处。此二馆皆失也。)乃襁褓而罹灾，岂妾人之殃咎兮？将天命之不可求也。</p>
<p>　　张衡《西京赋》曰：既新作於迎风，增露寒与储胥，讬高基於山冈，直摕霓以高居。(薛综注曰：此二皆系馆名。)</p>
<p>　　张衡《东京赋》曰：其西则有平乐都场，示远之馆，龙省盘蜿，天马半汉。</p>
<p>　　刘劭《赵都赋》曰：置酒乎黄华之馆。</p>
<p>　　左思《魏都赋》曰：营密馆以周坊，饰宾侣之所集。</p>
<p>　　潘尼《东都馆赋》曰：东馆者，盖东武最侯之馆也。俄而迁居，谓余曰："吾将老焉，故有终焉之心，而无移易之意，子且为我赋之。"</p>
<p>　　○传舍</p>
<p>　　《释名》曰：传，传也；人所止息而去，后人复来，转相传，无常人也。</p>
<p>　　《史记》：相如为赵王奉璧使，秦王舍之广成传舍。古县也。或云秦始皇因为望海台。</p>
<p>　　传载曰：郑审，开元中为殿中侍御史，充馆驿使。令每传舍立十二辰候，自审始也。</p>
<p>　　○亭</p>
<p>　　《释名》曰：亭，停也。人所停集也。</p>
<p>　　《风俗通》曰：谨案《春秋国语》有寓望，谓金亭也，民所安定也。亭有楼，从高省，丁声也。汉家因秦，大率十里一亭。亭，留也。今语有亭留、亭待，盖行旅宿食之所馆也。亭亦平也，民有讼诤，吏留办处，勿失其正也。</p>
<p>　　《汉书·项羽传》曰：乌江亭长舣舡待羽。</p>
<p>　　又曰：武帝元封元年，幸缑氏，登太室，上闻万岁声者三，故立万岁亭。</p>
<p>　　又《韩信传》曰：信从下乡南昌亭长食，(张晏曰：下乡属淮阴。)亭长妻苦之，乃晨炊蓐食。</p>
<p>　　又曰：李广尝夜从一骑至霸陵，亭，霸陵尉〈酉乍〉呵止广宿亭下。</p>
<p>　　高允《塞上公亭诗序》曰：延和三年，余赴京师，发石门北行，失道，夜寓宿代之快马亭，其俗云古塞上公所贵之邑也。曰公有良马，因以命之，此其所贵也。负长城而面南山，皋泽带其侧，涌波灌其前；停騑策以流目，抱遗风以依然，仰德音於在昔，遂挥毫以寄言。代人云：塞上公姓李，代之李氏并其后也。(此段及后段根据《四库全书》所收抄本，当系倒错，故从本卷前部"馆驿"移入。)</p>
<p>　　潘岳《伤弱子》曰：惟元康二年三月壬寅，弱子生。夏五月，余之长安，壬寅于新安之千秋亭，甲辰而弱子失。越翌旦乙巳，瘗于亭。《续汉书》曰：灵帝到夏门亭，使窦武持节以玉青盖迎入殿中。</p>
<p>　　又曰：蔡邕避难在吴，告人曰："吾昔至会稽高迁亭，见竹椽从东间数，第十六可以为籥。"取用，果有异声。</p>
<p>　　《东观汉记》曰：王郎起，光武自蓟东南驰，晨夜至饶阳芜蒌亭，时天寒，众皆饥，冯异上豆粥。</p>
<p>　　又曰：赵孝父为田禾将军。孝尝从长安来，欲止亭。亭长难之，言有贵客过，扫洒，不欲秽汙地。良久，乃听止，吏因问曰："田将军子从长安来，何时发？几日至？"孝曰："寻到矣。"</p>
<p>　　张璠《汉记》曰：楚晔为天水太守，之官，与故太守丧会于陇亭堂。吏移丧避晔，晔让丧于正堂，关西称之。</p>
<p>　　谢承《后汉书》曰：苍梧广信女子苏娥，行宿鹊巢亭，为亭长龚寿所杀，及婢致富，取财物埋置楼下。交阯刺史周敞行部宿亭，觉寿奸罪，奏之，杀寿。(《列异传》曰：鹄奔亭。)</p>
<p>　　《汉书典职》曰：洛阳二十四街，街一亭；十二城门，门一亭。</p>
<p>　　《魏略》曰：从长安至大秦，人民连属，十里一亭。</p>
<p>　　《魏书》曰：元皇后以汉延嘉三年二月生齐郡白亭，有黄气满室，移日不散。</p>
<p>　　《吴志》曰：孙权将如吴，亲乘马射虎庱亭，马为虎所伤，权投以双戟，虎即毙。</p>
<p>　　又曰：大史慈与刘繇住县，立屯府，大为山越所附。孙策躬自攻讨，遂见囚执。策即解缚，捉其手曰："宁识神亭战时耶？若卿尔时得我云何？"慈曰："未可量也。"策大笑。</p>
<p>　　王隐《晋书》曰：徐苗，字叔胄，高密淳于人也。曾祖华至行感灵，夜有神人告亭欲崩，苗出，亭崩，得免。</p>
<p>　　又曰：王羲之初度江，会稽有佳山水，名士多居之，与孙绰、谢询、谢尚、支遁等宴集於山阴之兰亭。</p>
<p>　　崔鸿《十六国春秋》曰：慕容垂请入邺城拜庙，苻不许。乃潜服而入亭，吏禁之，垂怒斩吏，烧亭而去。</p>
<p>　　沈约《宋书》曰：孔宁子与王华并有富贵之愿，自徐羡之等秉权，日夜构之於太祖。宁子尝东归至金昌亭，左右欲泊船，宁子命去之，曰："此弑君亭，不可泊也。"</p>
<p>　　又曰：徐湛之为广陵郡守，善为政，威惠并行。广陵城旧有高楼，湛之更加修整；更起风亭、月观、吹台、琴室，果竹繁茂，花药成行。</p>
<p>　　《帝王世纪》曰：桀败於鸣条之野，案《孟子》舜卒鸣条，乃在东夷之地。或言：陈留平丘今有鸣条亭，在安邑之西。</p>
<p>　　《世说》曰：过江诸人每至暇日，辄相要出新亭，藉卉饮宴。周侯在坐，而叹风景不殊，举目有江河之异，皆相视流泪。惟丞相愀然变色曰："当共戮力王室，克复神州，何至作楚囚相对泣耶！"</p>
<p>　　《梦书》曰：亭为积功，民所成也。梦筑亭者，功积成也。梦亭坏败，恩泽伤也。</p>
<p>　　韦耀《云阳赋》曰：八乡九市，亭侯三六，列树表涂，路有庐宿。</p>
<p>　　《丹阳记》曰：京师三亭。新亭，吴旧亭也，故基沦毁，隆安中，有丹阳尹司马恢移创今地。谢石创征虏亭，三吴缙绅创治亭，并太元中。</p>
<p>　　《寻阳记》曰：稽亭北瞰大江，南望高岳；淹留远客，因以为名焉。</p>
<p>　　刘桢《京口记》曰：劫亭临湖，亭通阿湖陵郡治丹徒县，八县，八县来往经过此，湖中多劫，於边立亭，因以为名。</p>
<p>　　裴渊明《广州记》曰：尉佗筑台，以朔望升拜，号为朝拜台。傍江构起华馆，以送陆贾，因称朝亭。</p>
<p>　　《永嘉记》曰：乐城县三京亭，此亭是祖送行人之所。</p>
<p>　　王韶之《始兴记》曰：淘水源有尧山，长岭衡亘，远望如阵。云山下有平陵，陵上有古大堂基十馀处，虽已夷漫而犹可识，谓曰尧故亭。父老相传：尧南巡登此山，故亭即其行宫。</p>
<p>　　《三齐略记》曰：曲城齐城东有万岁水，水北有万岁亭，汉武帝所造。</p>
<p>　　伏琛《齐地记》曰：平寿城西北有平望亭，亦古县也。或云秦始皇因为望海台。</p>
<p>　　《庄子》曰：仁义者，先生之蘧庐也。注：传舍也。</p>
<p>　　华延隽《洛阳记》曰：城内都亭、华林、奉常、广世、昌益、广莫、定阳、遮要、暴室、广阳、西明、万岁、文阳、东明、视中、东因、建奉、止奸、得宫、东阳、千秋、安众、孝敬、清明二十四亭。河阴界东出，户乡亭、南泉亭、街邮亭。</p>
<p>　　孔跸《会稽记》云：江夏太守宋辅於重山南白楼亭立学教授。</p>
<p>　　又《郡国志》云：沛国桓俨避地至会稽，闻陈业贤而往候之，不见。临去入交州，留书系白楼亭柱而别。</p>
<p>　　《鄱阳记》曰：白云亭，在县西南，旁对干越亭而峙焉，跨石城之危，瞰长江之深。随州刺史刘长卿题诗曰："孤城上与白云齐"，因以白云为名。</p>
<p>　　《豫章记》曰：徐孺子墓在郡南十四里，曰白社亭。吴嘉禾中，太守长沙徐熙於墓〈土遂〉种松，太守南阳谢景於墓侧立碑。永安中，太守梁郡夏侯嵩於碑边立思贤亭。松、碑、亭今并在，松大合抱，亭世世修治至今，谓之谢君亭。</p>
<p>　　《越绝书》曰：女阳亭者，勾践入宦於吴，夫人从，道产女於亭，养於槜李，谓之语儿乡。</p>
<p>　　《郡国志》皇甫谧云：鸣条之野，立鸣条亭。</p>
<p>　　又曰：凉州候马亭，贰师伐大宛，得天马，感西风，顿羁而逸，至敦煌北塞下，鸣而去。贰师候於此，遂名之。</p>
<p>　　又曰：韶州潼溪里有三枫亭。</p>
<p>　　又曰：济州周首亭，即埋长狄乔如首於山西是也。</p>
<p>　　又曰：冀州华阳亭，即嵇叔夜学琴於此。</p>
<p>　　又曰：幽州督亢亭，即荆轲以地图献秦处。</p>
<p>　　又曰：柳州武丁冈有栾亭，即太守栾巴所建也。</p>
<p>　　又曰：柯亭，一名千秋亭，又名高迁亭。《会稽记》云：汉议郎蔡邕避难宿於此亭，仰观椽竹，知有奇响，因取为笛，果有异声。</p>
<p>　　又曰：润州覆舟山有阆风亭。</p>
<p>　　《襄江记》：岘山亭在襄阳县东一十里，今基迹尚存。</p>
<p>　　《两京新记》曰：西京苑内有望云亭、鞠场亭、柳园亭、真兴亭、神皋亭、园桃亭、临渭亭、永泰亭。南昌园园北，昌国亭、流杯亭、青门亭，邵平种瓜之所也。</p>
<p>　　又曰：东京上阳宫有曜掌亭、九州亭。</p>
<p>　　又曰：东都苑内有金谷亭、凝碧池。</p>
<p>　　《建安记》曰：止马亭在飞蝯岭口，马之登降於此止息，故名之。</p>
</div>
</div>
<div class="bookvmiddle">
<a href="/guwen/bookv_15044.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15046.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
