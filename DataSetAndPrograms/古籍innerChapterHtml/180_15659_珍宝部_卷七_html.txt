
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·珍宝部·卷七_古诗文网
</title>
<meta content="○琥《说文》曰：琥，发兵瑞玉，为虎文。《周礼·春官上·大宗伯》曰：白琥礼西方。《周礼·秋官下·小行人》曰：合六币，琥以绣。《左传·" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15659.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>珍宝部·卷七</b></span>
<a href="javascript:PlayBookv(15659)" style="margin-left:5px;"><img alt="" height="16" id="speakerimgBookv15659" src="/img/speaker.png" width="16"/></a>
<span id="bookvPlay15659" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○琥</p>
<p>　　《说文》曰：琥，发兵瑞玉，为虎文。</p>
<p>　　《周礼·春官上·大宗伯》曰：白琥礼西方。</p>
<p>　　《周礼·秋官下·小行人》曰：合六币，琥以绣。</p>
<p>　　《左传·昭七》曰：鲁昭公疾，遍赐大夫，大夫不受。赐子家子双琥、一环、一璧，受之。大夫皆受其赐。(事见璧门。)</p>
<p>　　《吕氏春秋》曰：战斗用琥。</p>
<p>　　○琥魄</p>
<p>　　《广志》曰：琥魄，珠也，生地中。其上及旁不生草，浅者五尺，深者八九尺，大如斛。削去皮，成琥魄。初时如桃胶，凝坚乃成。其方人以为枕。出博南县。</p>
<p>　　《典略》曰：大秦国多琥魄。</p>
<p>　　《续汉书》曰：哀牢夷出光珠、琥魄。</p>
<p>　　《吴书》曰：虞翻少好学，有高气。年十二，客有候其兄者，不遇，遇翻。翻追书与曰："仆闻琥珀不取腐芥，慈石不受曲针。过而不存，不亦宜乎？"客得书，奇之。由是见称。</p>
<p>　　沈约《宋书》曰：武帝时，宁州常献琥珀枕，甚光丽。时将北征，以琥珀治金疮。上大悦，命捣碎，分付诸将。</p>
<p>　　《西京杂记》曰：宣帝有身毒宝镜一枚，大如八铢钱，常以琥珀笥盛之。</p>
<p>　　《异物志》曰：琥珀之本成松胶也，或以作杯瓶。</p>
<p>　　《华阳国志》曰：珠穴出光珠、琥珀，能吸芥。</p>
<p>　　《西域诸国志》曰：珠穴出麋，卢水边沙中有短腰蜂窠，烧治以为琥珀。</p>
<p>　　《玄中记》曰：枫脂沦入地中，千秋为琥珀。</p>
<p>　　《博物志》曰：松脂沦入地中，千年化为茯苓，茯苓千年化为琥珀。虎珀一名红珠。今太山有茯苓而无琥珀，益州永昌出琥琥珀而无茯苓。或复云：烧蜂窠所作。未详此二说。</p>
<p>　　《拾遗记》曰：昔汉武宝鼎元年，西方贡珍怪：青琥珀燕。置之静室，自於室内鸣翔。</p>
<p>　　又曰：吴主闻潘夫人有色，令进其图。图成，吴主见之，惊喜，以琥珀如意抚案即折，曰："此神女也！"因纳之。</p>
<p>　　又曰：孙和悦邓夫人月下舞，水精如意误伤其颊，令太医医之，以白獭髓和琥珀末涂之遂差。</p>
<p>　　《神农本草经》曰：取鸡卵〈歹叚〉黄白浑杂者熟煮，及尚软，随意刻作物，以苦酒渍数宿。既坚，内着杓中，佳者乱真矣。(此世所常用，作无不成。)</p>
<p>　　左思《蜀都赋》曰：琥珀丹青，珠江瑕英。</p>
<p>　　潘尼诗曰：驾言游西岳，寓目上华山。金楼琥珀阶，象榻玳瑁筵。中有神秀士，不知几何年！</p>
<p>　　○玛瑙</p>
<p>　　《广雅》曰：玛瑙，石次玉也。</p>
<p>　　《魏略》曰：大秦国多玛瑙。</p>
<p>　　《凉州记》曰：吕纂咸和二年，盗发张骏陵，得玛瑙锺榼。</p>
<p>　　《北齐书》曰：武平中，除傅伏为东雍州刺史。会周克并州，遣韦孝宽来招伏，曰："并州已平，故遣公儿来报。便宜急下，授上大将军武乡郡开国公，即给告身。"以金玛瑙二酒锺为信，伏不受。</p>
<p>　　《北史》曰：梁主萧詧曾献玛瑙锺，周文帝执之，顾丞郎曰："能掷樗蒲头卢者，便与锺。"已经数人，不得。顷至薛端，乃执樗蒲头而言曰："非为此锺可贵，但思露其诚耳！"掷之，五子皆黑。文帝大悦，即以赐之。</p>
<p>　　《古今注》曰：魏武帝以玛瑙石为马勒。</p>
<p>　　《拾遗记》曰：帝颛顼时，有丹丘国献玛瑙瓮，以盛甘露，充於厨。丹丘之地，有夜叉驹跋之鬼，能以赤玛瑙为瓶盂及乐器，皆精妙於中国用者。一云：玛瑙者，恶鬼之血凝成此物也。黄帝时，有玛瑙瓮。至尧时，犹有甘露在其中，盈而不竭。</p>
<p>　　《玄中记》曰：玛瑙出月氏。</p>
<p>　　魏文帝《玛瑙勒赋》曰：玉属也，出自西域。文理交错，有似玛瑙，故其方人因以名之。</p>
<p>　　陈琳《玛瑙勒赋》曰：托瑶溪之宝岸，临赤水之珠波。</p>
<p>　　陆机《灵龟赋》曰：若车渠绕理，玛瑙缛文，龟甲错，鼋龙鳞。</p>
<p>　　王粲《玛瑙勒赋》曰：游大国以广观兮，览希世之伟宝。总众材而课美兮，信莫臧於玛瑙！</p>
<p>　　○琉璃</p>
<p>　　《孝经援神契》曰：神灵滋液，则琉璃镜。</p>
<p>　　《广雅》曰：琉璃，珠也。</p>
<p>　　《韵集》曰：琉璃，火齐珠也。</p>
<p>　　《汉书·地理志》曰：武帝使人入海市琉璃。</p>
<p>　　《续汉书》曰：哀牢夷出火精、琉璃。</p>
<p>　　《汉武故事》曰：武帝好神仙，起伺神屋，扉悉以白琉璃作之，光照洞彻。</p>
<p>　　又曰：汉成帝为赵飞燕造服汤殿，绿琉璃为户。</p>
<p>　　《魏略》曰：大秦国出赤、白、黑、黄、青、绿、绀、缥、红、紫十种琉璃。</p>
<p>　　《魏书》曰：天竺国人商贩至京，自云能铸石为五色琉璃。於是采砺山石，於京师铸之。既成，光泽美於西方来者。乃诏为行殿，容百馀人。光色映彻，观者见之莫不惊骇，以为神明所作。自此国中琉璃遂贱，人不复珍之。</p>
<p>　　《吴历》曰：黄龙、扶南诸外国来献琉璃。</p>
<p>　　《晋书》曰：王济豪侈。帝常幸济宅，供馔甚丰，悉贮琉璃器中。帝甚美之。</p>
<p>　　又曰：汝南王宴公卿，以琉璃锺行酒。酒及崔洪，洪不肯执。问其故，曰："虑有执玉不趋之义。</p>
<p>　　《洞冥记》曰：东方朔得五色露，以琉璃器盛之献武帝。</p>
<p>　　《拾遗记》曰：董偃设紫琉璃屏风。</p>
<p>　　《世说》曰：满奋畏风。在晋帝坐，北窗作琉璃扉，实密似疏。奋有寒色，帝笑，奋答："臣犹吴牛，见月而喘。"(吴牛，水牛也。南士多暑，水牛畏热，见月疑是日，所以喘。奋，太尉宠之孙也。)</p>
<p>　　《广志》曰：琉璃出黄支、斯调、大秦、日南诸国。</p>
<p>　　《南州异物志》曰：琉璃本质是石。欲作器，以自然灰治之。自然灰状如黄灰，生南海滨。亦可浣衣，用之不须淋，但投之水中，滑如苔石。不得此灰，则不可释。</p>
<p>　　《十洲记》曰：方丈山上有琉璃宫。</p>
<p>　　杜笃《论都赋》曰：槌蚌蛤，碎琉璃。</p>
<p>　　《诸葛恢集》曰：诏答恢，今致琉璃枕一。</p>
<p>　　傅咸《污卮赋》曰：人有遗余琉璃卮者，小儿窃弄堕之，不洁，意既惜之。人有感物之污辱，乃丧其所以为宝，况君子行身而可以有玷乎？</p>
<p>　　左思《吴都赋》曰：致远琉璃珂玳。</p>
<p>　　孙公达《琵琶赋》曰：回风临乐刻琉璃。</p>
<p>　　○车渠</p>
<p>　　《广雅》曰：车渠，石次玉也。</p>
<p>　　《魏略》曰：大秦国多车渠。</p>
<p>　　《古今注》曰：魏武帝以车渠为酒杯。</p>
<p>　　《玄中记》曰：车渠出天竺国。</p>
<p>　　《古车渠碗赋》曰：车渠，玉属，多纤理缛文，出於西国。其俗宝之，小以系颈，大以为器。</p>
<p>　　王粲《车渠碗赋》曰：杂玄黄以为质，似乾坤之未分。兼五德之上美，超众宝而绝伦。</p>
<p>　　陈思王《车渠碗赋》曰：惟碗之所生，于凉风之峻湄。光如激电，景若浮星。河神怪之瑰玮，信一览而九惊。</p>
<p>　　王处道《车渠觯赋》曰：温若腾螭之升天，曜似游鸿之远臻。</p>
<p>　　○颇黎</p>
<p>　　《梁四公子记》曰：扶南大舶从西天竺国来，卖碧颇黎镜，面广一尺五寸，重四十斤，内外皎洁。置五色物於其上，向明视之，不见其质。问其价，约钱百万贯。文帝令有司算之，倾府库当之不足。其商人言："此色界天王有福乐事，天澍大雨，雨众宝如山。纳之山藏，取之难得。以大兽肉投之藏中，肉烂类宝，一鸟衔出，而得此宝焉。"举国不识，无敢酬其价者。</p>
<p>　　《唐书》曰：高宗上元二年十二月，拔汗那王献碧颇黎及地黄。龟兹白王素稽献金颇黎。</p>
<p>　　《天竺记》曰：大雪山中有宝山，诸七宝并生，取可得。惟颇黎宝生高峰，难得。</p>
<p>　　《玄中记》曰：大秦国有五色颇黎，红色最贵。</p>
<p>　　《十洲记》曰：昆仑山上有红碧颇黎宫，名"七宝堂"是也。</p>
<p>　　○水精</p>
<p>　　《广雅》曰：水精谓之石英。</p>
<p>　　《续汉书》曰：哀牢夷出水精。</p>
<p>　　《魏略》曰：大秦国，一名黎难。宫室皆水精为柱，食器亦然。</p>
<p>　　《广志》曰：水精出大秦、黄支国。</p>
<p>　　《十洲记》曰：昆仑山上有水精阙。</p>
<p>　　《山海经》曰：堂庭山多水玉。(注曰：水玉，今水精也。)</p>
<p>　　《列仙传》曰：赤松子服水玉。</p>
<p>　　《拾遗记》曰：周灵王二十三年，起昆昭之台，筛水精为泥。</p>
<p>　　又曰：郁夷国，於山上架楼室，向明，以开户牖，以水精、火藻为阶。</p>
<p>　　司马相如《上林赋》曰：水玉磊砢。</p>
<p>　　刘桢《鲁都赋》曰：水精潜光於云穴也。</p>
<p>　　刘公干《清虑赋》曰：入鐐碧之间，出水精之都，上青雘之山，蹈琳珉之涂。</p>
<p>　　○云母</p>
<p>　　《春秋运斗枢》曰：枢星散为云母。</p>
<p>　　《汉书》曰：王莽侍中待诏有说莽鸱目虎吻、豺狼声者，莽诛待诏，而封告者。后常翳云母屏风，非亲近莫得见。</p>
<p>　　范晔《后汉书》曰：郑弘为太尉，弟五伦为司空。初，伦为会稽，召弘署督邮。每朝，弘曲躬自卑。帝听置云母屏风，分隔其间。</p>
<p>　　《晋阳秋》曰：孙秀降，赐云母车。</p>
<p>　　《梁书》曰：南岳邓先生名郁，荆州建平人也。少而不仕，隐居衡山极峻之岭，立小板屋两间。足不下山，断谷三十馀载，惟以涧水服云母屑，日夜诵《大洞经》。</p>
<p>　　《唐书》曰：吴王杜伏威，性好左道。因合金丹，求长生之术，常服云母散。</p>
<p>　　又曰：尉迟敬德遂飞练金石，闲居服云母粉。</p>
<p>　　《淮南万毕术》曰：云母入地千岁不朽。云母在足，无践棘。(注曰：取大云母涂足下，践棘，不能刺。)</p>
<p>　　《淮南子》曰：云母来水。(云母石可致水。)</p>
<p>　　《抱朴子》曰：云母五色：其多青者名云英，宜以春服之；多赤者名云珠，宜以夏服之；多白者名云液，宜以秋服之；多黑者名云母，宜以冬服之；但有青、黄二色者名云沙，宜以季夏服之。皎皎纯白者名磷石，可四时长服。</p>
<p>　　又曰：吴景帝戍将於广陵掘冢，有人如生。棺中云母厚尺许。</p>
<p>　　《西京杂记》曰：晋幽公冢甚高美，门关皆是石坐。拨除深入，乃得云母，深处见百馀尸，纵横相枕籍，皆不朽。惟一男子，馀皆女子，或坐，或立，或卧。衣服形色不异生人。</p>
<p>　　又曰：成帝设云母帐、云幄、云幕於甘泉紫殿，世谓之三云殿。</p>
<p>　　《晋公卿礼秩》曰：赐太牢，安平王治云母辇。</p>
<p>　　《晋宫阙名》曰：含元池中，有云母船。</p>
<p>　　《洛阳宫殿记》曰：宫中有林商等观，皆云母置窗里，日照之，炜炜有光。</p>
<p>　　《列仙传》曰：方回，尧时隐人，练食云母。</p>
<p>　　《三齐记》曰：东武城有云母山，山有云母，因以为名。安期先生常所游饵。</p>
<p>　　《东园秘记》曰：以云母壅尸，则亡人不朽。帝冯贵人素国色，亡已十馀年，冢为贼所发，形貌如故，但冷耳。盗共奸通之。后捕得之，此贼言贵人棺有数斛云母。</p>
<p>　　《石虎邺中记》曰：虎作云母五有金薄扇。</p>
<p>　　裴渊《广州记》曰：增城县有云母，向日出，照之晃曜。</p>
<p>　　《地理志》曰：琅琊定山出云母。</p>
<p>　　王建平《典术》曰：云母有五名：其色青黑五色乱文者名曰云母；白百微青名曰云英；如水露，黄白名曰云沙；青赤杂者名曰云珠；黄白而赤重厚名阳起石，云母根也。其中黑文班如钱，名云胆，伤人，不可服。第一磷石，第二云母，第三云珠，第四云英，第五云光。服磷石寿五千年，服云母寿三百年，服云英千年，服云光与天地同保。</p>
<p>　　○瑟瑟</p>
<p>　　《明皇杂录》曰：上於华清宫置长汤数十间屋。又为银镂漆船，至於楫棹皆饰以珠玉。又於汤中垒瑟瑟及沉香为山，以状瀛洲、方丈。</p>
<p>　　又曰：虢国夫人夺韦氏宅造中堂。既成，召匠圬墁，授二百万赏其直。而复以金杯二、瑟瑟三斗为赏。后曾有暴风拔树，委其堂上。已而视之，略无所伤。既撤瓦以观之，皆承以木瓦。其传作精至，皆此类也。</p>
<p>　　○玗琪</p>
<p>　　《说文》曰：玗，石之似玉者也。</p>
<p>　　《尔雅》曰：东方之美者，医无闾之珣、玗琪。</p>
<p>　　《山海经》曰：开明北有玗琪树。玗琪，玉属。</p>
</div>
</div>
<div class="bookvmiddle">
<a href="/guwen/bookv_15658.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15660.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
