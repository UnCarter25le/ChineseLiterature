
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·天部·卷十一_古诗文网
</title>
<meta content="○雨下《河图帝通纪》曰：雨者，天地之施也。《遁甲开山图》曰：霍山南岳有云师雨虎。(荣氏解曰：云师如蚕，长六寸，有毛，似兔。雨虎如蚕，长七八寸，似蛭，云雨之时，出在石上，肉甘，可熟而" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14862.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>天部·卷十一</b></span>
<a href="javascript:PlayBookv(14862)" style="margin-left:5px;"><img alt="" height="16" id="speakerimgBookv14862" src="/img/speaker.png" width="16"/></a>
<span id="bookvPlay14862" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○雨下</p>
<p>　　《河图帝通纪》曰：雨者，天地之施也。</p>
<p>　　《遁甲开山图》曰：霍山南岳有云师雨虎。(荣氏解曰：云师如蚕，长六寸，有毛，似兔。雨虎如蚕，长七八寸，似蛭，云雨之时，出在石上，肉甘，可熟而食。)</p>
<p>　　又曰：郑有不毛山，上有无为之君，分布云雨於九州之内。(荣氏曰：不毛山，不生树木，古无为君常处其上，布洒云雨，九州之内平均。)</p>
<p>　　《河图秘征》曰：君急恚怒，无云而雨。</p>
<p>　　《黄帝素问》曰：清阳为天，浊阴为地。地气上为云，天气下为雨。雨出地，气出天。</p>
<p>　　又曰：天气下而为雨。</p>
<p>　　《太公金匮》曰：武王师到牧野，阵未毕，而暴风疾雨，雷电幽冥前后不见。太公曰："善。雷电者，是吾军动应天也。"</p>
<p>　　《太公伏符阴谋》曰：纣常以六月猎於西土，西土之老少相与谋曰："君王逆天，此其命固不寿也。"后数日而暴风大雨发屋拔木，漂杀人民六畜。明年，诸侯谋合，四海兵起。</p>
<p>　　又曰：武王兵入商都，前歌后舞，甲子进兵，乙丑而雨。</p>
<p>　　《太公兵法》曰：将有三礼。武王曰："敢问三礼。"太公曰："将冬日不服裘，夏日不操扇，天雨不张幔盖，名将礼。"</p>
<p>　　《太公对敌权变逆顺法》曰：夫军出逢天无云而雨，天泣也。军没不还。</p>
<p>　　《魏武帝兵书接要》曰：大军将行，雨濡衣冠，是谓洒兵，其师有庆。</p>
<p>　　又曰：三军将行，其旗垫然若雨，是谓天露。三军失徒，将阵，雨甚，是谓浴尸，先阵者败亡。</p>
<p>　　又曰：大将始行，雨而薄，不濡衣冠，是谓天泣。其将大凶，其卒散亡。</p>
<p>　　《杂兵书》曰：诸云气，诸变晕，日月蚀，风散之，云振之，雨压之，皆解。</p>
<p>　　又曰：大人之兵如虎如狼，如风如雨，如雷如电，振振暝暝，天下尽惊。</p>
<p>　　又曰：军始营，风雨从后来，沾衣裳，大吉。</p>
<p>　　又曰：有大云雨，军内滂沱甚者，军罢无功。</p>
<p>　　桓宽《盐铁论》曰：孔子，大圣也。尝居上位，相鲁三月，不令而行，不禁而止，沛若时雨之灌万物，莫不兴起也。</p>
<p>　　王充《论衡》曰：道至天者，翔风起，甘雨降，霁而阴曀者，谓之甘雨，非谓雨水味甘也。</p>
<p>　　又曰：太平之时，五日一风，十日一雨。</p>
<p>　　又曰：周公时，雨不破块，风不鸣条，旬而一雨，雨必以夜，丘陵高下皆熟。</p>
<p>　　《神异经》曰：西海上有人焉，乘白马朱鬛，白衣素冠，从十二童子，驰马西海上如飞，名曰河伯使者。其所至之国，雨水滂沱。</p>
<p>　　《乐动声仪》曰：焦明至，为雨备。(焦明，水鸟。)</p>
<p>　　《楚辞》曰：雷填填兮雨冥冥。</p>
<p>　　潘尼《苦雨赋》曰：瞻中堂之浩汗，听长霤之涔涔。</p>
<p>　　成公绥《阴霖赋》曰：沉灶生蛙，中庭运舟。</p>
<p>　　傅咸《愁霖诗》曰：举足没泥泞，市道无行车。兰桂贱朽腐，柴粟贵明珠。</p>
<p>　　张孟阳《杂诗》曰：云根临八极，雨足洒四溟。霖沥过二旬，散漫亚九龄。阶下伏泉涌，堂上水衣生。尺烬重寻桂，红粒贵瑶琼。</p>
<p>　　又诗曰：腾云似涌烟，密雨如散丝。</p>
<p>　　刘桢诗曰：和风从东来，玄云起西山。夜中发此气，明旦飞甘泉。</p>
<p>　　应璩《与韦诞书》曰：夫以原宪悬磬之居，而值皇天无已之雨。室宇渐而作漏，堂馆洽而为泥。</p>
<p>　　○祈雨</p>
<p>　　《礼记·月令》曰：孟夏大雩，帝命有司祷祀山川，古之卿士有益於人者，以祈穀实。(雩者，祭天祁雨之名。大雩，为用盛乐也。)</p>
<p>　　《汉书》曰：董仲舒为江都相，理国以《春秋》灾异之变推阴阳所以错行，故求雨，闭诸阳，纵诸阴，其止雨反是者。(义云，祈雨，闭南门止雨。)</p>
<p>　　范晔《后汉书》曰：谅辅仕郡，为五官椽。时夏大旱，太守自出祷山川，连日而无所降。辅乃自暴庭中，慷慨咒曰："辅为股肱，不能进谏纳忠，和调阴阳，至令天地否隔，万物焦枯，咎尽在辅。今敢有所请，若至日中不雨，乞以身塞无状。"於是积薪聚艾茅以自环，构火将自焚。未及中时，天云晦合，须臾澍雨。</p>
<p>　　谢承《后汉书》曰：戴封，字平仲，迁西华令。其年大旱，祷请无获，乃积薪坐其上以自焚。火起而大雨，远迩叹服，迁中山相。</p>
<p>　　又曰：爰延转议郎。徐州遭旱，延使持节到东海请雨。丰泽应澍雨，与京师同日俱霈，还拜五官中郎将。</p>
<p>　　又曰：周畅性仁慈，为河南尹。夏旱，久祷无应，因收葬洛城傍客死骸骨万余人，应时澍雨，岁乃丰稔。</p>
<p>　　又曰：章和元年，有诏以郑宏为大尉。时旱，朝廷百僚皆暴请雨，夏炎热，小雨，郡官即还舍。宏弥日不旋，大雨澍，稼穑遂丰。</p>
<p>　　又曰：汝南周获善占天文，为郡门下椽，鲍昱为汝南太守。时郡境大旱，昱自往问，何以致雨，获曰："急罢三部督邮，明府当自北出，到四十里亭，雨可致也。"昱从之，果得大雨，每行县，辄轼其闾。</p>
<p>　　《东观汉记》曰：曹褒为河内大守，时旱，春至六月无雨，穀贵，百姓颇流离。褒到，省吏职，退去贪残，屡得澍雨。其秋大熟，百姓给足，流民皆还。</p>
<p>　　又曰：和熹邓后，永初二年三月，京师旱，至五月朔，太后幸雒阳，省狱举冤。未还宫，澍雨大降。</p>
<p>　　司马彪《续汉书》曰：永元六年，张奋代刘方为司空。时岁灾旱，祈雨无应，乃表即时引见，口陈时政之宜。明日和帝召太尉、司徒幸洛阳，即大雨三日。</p>
<p>　　《蜀本纪》曰：秦王诛蜀侯惲后迎葬咸阳，天雨三月，不通，因葬成都，故蜀人求雨祠蜀侯必雨。</p>
<p>　　王隐《晋书》曰：束晳。太康中，郡大旱，苗稼败，晳乃命邑人躬共请雨，三日中雨水三尺。众人以其有术数，精诚感神明，百姓欢喜，为之歌曰："束先生，通神明，请天三日甘雨零。我黍以萌。我稷以生。何以酬之，报束长生。"</p>
<p>　　高闾《燕志》曰：太平十五年，自春不雨，至於五月。有司奏右部王荀妻产妖，傍人莫觉，俄而失之，乃暴荀妻於社，大雨普洽。</p>
<p>　　鱼豢《典略》曰：旧制求雨，太常祷天地宗庙社稷山川，已赛，如其常祭，牢礼。四月立夏旱，乃求雨，立秋虽旱不祷。求雨到七月毕，赛之。秋冬春三时不求雨。</p>
<p>　　崔鸿《十六国春秋前燕录》曰：建熙七年五月，慕容暐下书曰："朕以寡德，莅政多违，亢阳三时，光阴错绪，农植之辰而零雨莫降。其令有司彻乐，大官以菜食常供祭奠。"既而澍雨大降。</p>
<p>　　又《前凉录》曰："张植为西城校尉，与奋威将军牛霸率骑救张冲，六月至于流沙，无水，士卒渴甚。植乃剪发肉袒徒跣升坛，恸泣请雨，俄而云起西北，雨水成川。植杀所乘马祭天而去。</p>
<p>　　又《前秦录》曰：沙公，西域沙门也。有秘术，每旱，苻坚常使咒龙，龙便下钵中，天辄大雨。</p>
<p>　　《后魏书》曰：孝文太和二年，京师旱，祈雨，天子于北苑亲自礼焉，减膳，避正殿，澍雨大洽。三年，帝祈雨於北苑，闭阳门，是日大澍雨。</p>
<p>　　《益都耆旧传》曰：赵瑶为阆中令，遭旱，请雨於灵星，应时大雨。</p>
<p>　　《葛仙公传》曰：吴主曾与仙公坐於榭上，望见道间人民请雨，土人累时不得。仙公曰："雨可得耳。"即书符著社庙中，日午大雨尺余水。</p>
<p>　　《长沙耆旧传》曰：祝良为洛阳令。时亢旱，天子祈雨不得。良暴身阶庭，告诫引罪，紫云沓起，甘雨乃降。</p>
<p>　　《佛图澄传》曰：石虎时，自正月至六月不雨，澄诣滏口祠，稽首暴露，即有二白龙降祠下，於是雨遍数千里。</p>
<p>　　干宝《搜神记》曰：汤既克夏，大旱七年，洛川竭。汤乃以身祷於桑林，剪其发，自以为牺牲，祈福於上帝。於是大雨总至，洽于四海。</p>
<p>　　又曰：湘东新年县有一龙穴，穴中有黑土。岁旱，人则共壅水於此穴，穴淹则立大雨。</p>
<p>　　《宋永初山川记》曰：鄱阳长寿山，山形似马，白云出於鞍中，不崇朝而雨。</p>
<p>　　盛弘之《荆州记》曰：佷山县有一山独立峻绝，西北有石穴，北行百步许，二大石其间相去一丈许，俗名其一为阳石，一为阴石。水旱为灾，鞭阳石则雨，鞭阴石则晴。</p>
<p>　　又曰：湘东有雨母山，山有祠坛，每祈祷无不降泽，以是名之。</p>
<p>　　又曰：耒阳县有雨濑，此县时旱，百姓共壅塞之，则甘雨普降。若一乡独壅，雨亦偏应，随方所祈，信若符刻。</p>
<p>　　顾微《广州记》曰：郁林郡山东南有一池，池边有一石牛，人祭祀之，若旱，百姓杀牛祈雨，以牛血和泥，泥石牛背，祀毕则天雨大注。</p>
<p>　　《抱朴子》曰：使者甘宗所奏西域事云：方士能神祝者临泉禹步吹气，龙即浮出，长数十丈；更吹，龙辄缩至长数寸，乃掇取著壶中，壶中或有四五龙，以少水养之。闻有旱处，便赍龙往卖，一龙直数十斤金。发壶出一龙，著潭中，复禹步吹之，长数十丈，须臾而云雨四集。</p>
<p>　　又曰：历阳有彭祖仙室，请雨必得。</p>
<p>　　《晏子春秋》曰：齐景公时，旱欲祠灵山。晏子曰："山以石为身，草木为发，天苟不雨，发焦身热，独不欲雨乎，祠之何益？"公曰："祠河伯可乎？"曰："河伯以水为国，鱼鳖为民，久旱，国将亡，民将灭，独不欲雨乎？君避殿暴露，其索雨乎？"公出野暴露，天果大雨。</p>
<p>　　《淮南子》曰：土龙致雨。许慎注曰："汤遭旱，作土龙以象云从龙也。"</p>
<p>　　又曰：董仲舒请雨，秋用桐木鱼。</p>
<p>　　《山海经》曰：东荒北隅有山名土丘，应龙处南极，杀蚩尤与夸父不得，复上，故下数旱，旱而为应龙之状，乃得大雨。(今之土龙本此也。)</p>
<p>　　《遁甲开山图》曰：绛北有阳石山，有神龙池。黄帝时遣云阳先生养於此，帝王历代养龙之处，国有水旱不时，即祀池请雨。</p>
<p>　　《尔雅》孙炎注曰：摄木生江上，有奇枝高三四丈，生毛，一名枫子，天旱以泥涂之即雨。</p>
<p>　　傅咸《自叙》曰：太始九年，自春不雨，涉夏节，圣皇劳虑，分使祈祷。余以太子洗马兼司徒莅事，三朝，雨大降，退作《喜雨赋》。</p>
<p>　　○霁</p>
<p>　　《说文》曰：霁，雨止也；霋，雨齐也。霩，雨止云罢貌。</p>
<p>　　《魏略·五行志》曰：延康元年，大霖雨五十余日，魏有天下乃霁，将受魏祚之应也。</p>
<p>　　《晋中兴征祥记》曰：咸和四年，阴霖五十余日，苏峻灭，乃霁。</p>
<p>　　《长沙耆旧传》曰：文度，字仲儒，为郡功曹吏。时霖雨，废人业，太守忧悒，召度补户曹。度奉教斋戒，在社三日，夜梦白头翁谓曰："尔来何迟！"翌旦，度具白所梦於太守，曰："昔禹梦青绣文衣男子，称苍水使者，禹知水脉当若椽。此梦将其比也。"明日果大霁。</p>
<p>　　《扶南日南传》曰：金陈国入四月便雨，六月乃止，少有晴日。六月不雨常晴。岁岁如此。</p>
</div>
</div>
<div class="bookvmiddle">
<a href="/guwen/bookv_14861.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_14863.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
