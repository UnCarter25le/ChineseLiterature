
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平广记·卷二百五十五·嘲诮三_古诗文网
</title>
<meta content="张鷟　石抱忠　郑愔　宋务先　傅岩　侯味虚　贾言忠　司马承祯　李敬玄　格辅元祝钦明　姜师度　姜晦　魏光乘　邵景　黄幡绰　贺知章　王维　甘洽　乔琳　契綟秃宋济　安陵佐史　崔护张鷟　　则" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_11054.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" id="left9000" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷二百五十五·嘲诮三</b></span>
<a href="javascript:PlayBookv(11054)" style="margin-left:5px;"><img alt="" height="16" id="speakerimgBookv11054" src="/img/speaker.png" width="16"/></a>
<a href="javascript:ShowYizhu(9000)" id="leftbtn9000" style=" float:right;line-height:20px; height:20px; width:40px; border:1px solid #999999; color:#999999; text-align:center;font-size:14px;-moz-border-radius:5px;-webkit-border-radius:5px;border-radius:5px;">译注</a>
<span id="bookvPlay11054" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89%e3%80%81%e6%89%88%e8%92%99%e3%80%81%e5%be%90%e9%93%89%e7%ad%89">李昉、扈蒙、徐铉等</a></p>
<div class="contson">
<p>　　张鷟　石抱忠　郑愔　宋务先　傅岩　侯味虚　贾言忠　司马承祯　李敬玄　格辅元</p>
<p>　　祝钦明　姜师度　姜晦　魏光乘　邵景　黄幡绰　贺知章　王维　甘洽　乔琳　契綟秃</p>
<p>　　宋济　安陵佐史　崔护</p>
<p>　　张鷟　　</p>
<p>　　则天革命，举人不试皆与官，起家至御史、评事、拾遗、补阙者，不可胜数。张鷟为谣曰：补阙连车载，拾遗平斗量。杷推侍御史，椀脱校书郎。时有沈全交者，傲诞自纵，露才扬己。高巾子，长布衫。南院吟之，续四句曰：评事不读律，博事不寻章。面糊存抚使，眯目圣神皇。遂被杷推御史纪先知，捉向右（明抄本右作左）台对仗弹劾。以为谤朝政，败国风，请于朝堂决杖，然后付法。则天笑曰：但使卿等不滥，何虑天下人语。不须与罪，即宜放却。先知于是乎（乎原作手。据明抄本改。）面无色。唐豫章令贺若瑾，眼皮急，项辕粗。鷟号为饱乳犊子。（出《朝野佥载》）</p>
<p>　　石抱忠　　</p>
<p>　　石抱忠检校天官郎中，与侍郎刘奇、张询古，同知选。抱忠素非静慎、刘奇久著清平、询古通婚名族。将分钤，时人语曰：有钱石下好，无钱刘下好，士大夫张下好。斯言果征。复与许子儒同知选，刘奇独以公清称。抱忠、师范、子儒，颇任令史勾直，每注官，呼曰：勾直乎？时人又为之语曰：硕学师刘子，儒生用典（典原作与，据明抄本改）言。抱忠后与奇同弃市。选人或为摈抑者，复为语曰：今年柿子并遭霜，为语石榴须早摘。抱忠在始平，尝为谐诗曰：平明发始平，薄暮至何城。库塔朝云上，晃池夜月明。略彴桥头逢长史，棂星门外揖司兵。一群县尉驴骡聚，数个参军鹅鸭行。（出《御史台记》）</p>
<p>　　郑愔　　</p>
<p>　　唐郑愔曾骂选人为痴汉。选人曰：仆是吴痴，汉即是公。愔令咏痴。吴人曰：榆儿复榆妇，造屋兼造车。十七八九夜，还书复借书。愔本姓鄚，改姓郑，时人号为鄚郑。（出《朝野佥载》）</p>
<p>　　宋务先　　</p>
<p>　　唐有监察御史不工文，而好作不已。既居权要，多为人所谀，不之觉也。每篇辄为宋务先书以光台。月俸几尽，其妻谓曰：公经生，素非文笔，所称篇咏，不为外人所传。此必台中玩公，折俸助厨耳。奈何受人嗤玩？自后虽吟咏不辍，不复出光台钱矣。或问之，以妻言对。诸御史退相谓曰：彼有人焉，未可玩也。乃止。（出《御史台记》）</p>
<p>　　傅岩　　</p>
<p>　　唐傅岩，魏州人，本名佛庆。尝在左台，监察中溜，而中溜小伺，无牺牲之礼。比回，怅望曰：初一为大祠，乃全薄。殿中梁载言咏之曰：闻道监中溜，初言是大祠。狼傍索传马，偬动出安徽。卫司无帟幕，供膳乏鲜肥。形容消瘦尽，空（空原作容。据明抄本改。）往复空归。（出《御史台记》）</p>
<p>　　侯味虚　　</p>
<p>　　唐户部郎侯味虚著《百官本草》，题御史曰：大热，有毒。又朱书云：大热有毒。主除邪侫，杜奸回，报冤滞，止淫滥，尤攻贪浊。无大小皆搏之，畿尉簿为之相。畏还使，恶爆直，忌按权豪。出于雍洛州诸县，其外州出者，尤可用。日炙乾硬者为良。服之，长精神，灭姿媚。久服，令人冷峭。（出《朝野签载》，明抄本作出《御史台记》）</p>
<p>　　贾言忠　　</p>
<p>　　唐贾言忠撰《监察本草》云：服之心忧，多惊悸，生白发。时义云：里行及试员外者，为合口椒，最有毒。监察为开口椒，毒微歇。殿中为萝卜，亦曰生姜，虽辛辣而不为患。侍御史为脆梨，渐入佳味。迁员外郎为甘子，可久服。或谓合口椒少毒而脆梨毒者，此由触之则发，亦无常性。唯拜员外郎，号为摘去毒。欢怅相半，喜迁之，惜其权也。（出《御史台记》）</p>
<p>　　司马承祯　　</p>
<p>　　唐卢藏用，始隐于终南山，中宗朝，累居要职。道士司马承祯。睿宗追至京，将还职。藏用指终南山谓之曰：此中大有佳景处，何必在远。承祯徐答曰：以仆所观，乃仕宦捷径矣。藏用有惭色。（出《大唐新语》）</p>
<p>　　李敬玄　　</p>
<p>　　唐中书令李敬玄为元帅，讨吐蕃，至树敦城。闻刘尚书没蕃，着靴不得，狼狈而走。王杲（明抄本王上有时将军三字。杲作果）、副总管曹怀舜等惊退。遗却麦饭，首尾千里，地上尺余。时军中谣曰：洮河李阿婆，鄯州王伯母，见贼不敢斗，总由曹新妇。（出《朝野佥载》）</p>
<p>　　格辅元　　</p>
<p>　　唐格辅元拜监察，迁殿中。充使，次龙门遇盗，行装都尽，袒被而坐。监察御史杜易简，戏咏之曰：有耻宿龙门，精彩先瞰（明抄本作暾。）浑。眼瘦呈近店，睡响彻遥林。捋囊将旧识，制被异新婚。谁言骢马使，翻作蛰熊蹲。（出《御史台记》）</p>
<p>　　祝钦明　　</p>
<p>　　唐礼部尚书祝钦明颇涉经史，不闲时务，专（明抄本专作博）硕肥腯，顽滞多疑。台中小吏，号之为媪。媪者，肉块，无七窍。秦穆公时野人得之。（出《朝野佥载》）</p>
<p>　　姜师度　　</p>
<p>　　唐先天中，姜师度于长安城中穿渠，绕朝堂坊市，无所不至。上登西楼望之，师度堰水泷，柴筏而下，遂授司农卿。于后水涨则奔突，水缩则竭涸。又前开黄河，引水向棣州，费亿兆功。百姓苦其淹渍，又役夫塞河口。开元六年，水泛溢，河口堰破，棣州百姓，一概没尽。师度以为功，官品益进。又有傅孝忠为太史令，自言明玄象，专行矫谲。京中语曰：姜师度一心看地，傅孝忠两眼相天。神武即位，知其矫，并斩之。（出《朝野佥载》）</p>
<p>　　姜晦　　</p>
<p>　　唐姜晦为吏部侍郎，眼不识字，手不解书，滥掌铨衡，曾无分别。选人歌曰：今年选数恰相当，都由座主无文章。案后一腔冻猪肉，所以名为姜侍郎。（出《朝野佥载》）</p>
<p>　　魏光乘　　</p>
<p>　　唐兵部尚书姚元崇，长大行急，魏光乘目为趁蛇鹳鹊。黄门侍郎卢怀慎好视地，目为觑鼠猫儿。殿中监姜皎肥而黑，目为饱葚母猪。紫微舍人倪若水，黑而无须鬓，目为醉部落精（明抄本精作稽）。舍人齐处冲好眇目视日，云暗烛底觅虱老母。舍人吕延嗣长大少发，目为日本国使人。又目舍人郑勉为醉高丽。目拾遗蔡孚、小州医博士，诈谙药性。又有殿中侍御史短而丑黑，目为烟熏地术。目御史张孝嵩为小村方相。目舍人杨伸嗣为热鏊上猢狲。目补阙袁辉为王门下弹琴博士。目员外郎魏恬为祈雨婆罗门。目李全交为品官给使。目黄门侍郎李广为饱水虾蟆。由是坐此品题朝士，自左拾遗贬新州新兴县尉。（出《朝野佥载》）</p>
<p>　　邵景　　</p>
<p>　　唐邵景，安阳人。擢第授汾阴尉，累转歙州司仓，迁至右台监察考功员外。时神武皇帝即位，景与殿中御史萧嵩、韦铿。俱升殿行事，职掌殊别。而制出，景、嵩俱授朝散大夫，而铿无命。景、嵩状貌类胡，景鼻高而嵩须多。同时服朱绂，对立于庭。铿独廉中窃窥而咏之：一双胡子著绯袍，一个须多一鼻高。相对厅前捺且（去声）立，自惭身品世间毛。举朝欢咏之。他日，睿宗御承天门，百僚备列，铿忽风眩而倒。铿肥而短，景咏之曰：飘风忽起团圞旋，倒地还如着脚包。莫怪殿上空行事，却为元非五品才。（出《御史台记》）</p>
<p>　　黄幡绰　　</p>
<p>　　唐安西牙将刘文树口辩，善奏对，明皇每嘉之。文树髭生颌下，貌类猴。上令黄幡绰嘲之。文树切恶猿猴之号，乃密赂幡绰，不言之。幡绰许而进嘲曰：可怜好个刘文树，髭须共颏颐别住。文树面孔不似猢狲，猢狲面孔强似文树。上知其遗赂，大笑。（出《开天传信记》）</p>
<p>　　贺知章　　</p>
<p>　　唐秘监贺知章有高名，告老归吴中，明皇嘉重之，每事加异。知章将行，泣涕辞，上问何所欲，曰：臣有男，未有定名，幸陛下赐之，归为乡里之荣。上曰：为道之要，莫若于信，孚者、信也，履信思乎顺，卿之子必信顺之人也，宜名之曰孚。再拜而授命焉。久而谓人曰：上何谑我邪，我实吴人，孚乃爪下为子，岂非呼我儿为爪子耶。（出《开天传信记》）</p>
<p>　　王维　　</p>
<p>　　唐宰相王玙好与人作碑志。有送润毫者。误扣右丞（丞下原有相字。据明抄本册。）王维门。维曰：大作家在那边。（出卢氏杂说）</p>
<p>　　甘洽　　</p>
<p>　　唐甘洽与王仙客友善。因以姓相嘲，洽曰：王，计尔应姓田。为你面拨獭，抽却你两边。仙客应声曰：甘，计你应姓丹。为你头不曲，回脚向上安。（出《启颜录》）</p>
<p>　　乔琳　　</p>
<p>　　唐朱泚始乱。源休、姚令言等，收图书，贮仓廪，作萧何事业。休退语伪黄门侍郎蒋练曰：若度其才，即吾为萧，姚为曹耳。识者闻之，为休不奈官职。乔琳性好谐谑，因语旧僚曰：源公真谓火迫酂侯尔。（出《大唐新语》）</p>
<p>　　契綟秃　　</p>
<p>　　唐京城有僧，性甚机悟，病足，有人于路中见，嘲之曰：法师是云中郡。僧曰：与君先不相知，何因辱贫道作契綟秃？其人诈之曰：云中郡言法师高远，何为是辱？僧曰：云中郡是天州，翻为偷毡，是毛贼，毛贼翻为墨槽，傍边有曲录铁，翻为契綟秃，何事过相骂邪？前人于是愧伏。（出《启颜录》）</p>
<p>　　宋济　　</p>
<p>　　唐许孟容与宋济为布素之交。及许知举，宋不第。放榜后，许颇惭，累请人申意，兼遣门生就看。宋不得已，乃谒焉。许但分诉首过，因命酒酣，乃曰：虽然，某今年为国家取卿相，时有姚嗣卿及第后，翌日而卒。因起慰许曰：邦国不幸，姚令公薨谢。许大惭。（出《卢氏杂说》）</p>
<p>　　安陵佐史　　</p>
<p>　　唐安陵人善嘲，邑令至者，无不为隐语嘲之。有令，口无一齿，常畏见嘲。初至，谓邑吏：我闻安陵太喜嘲弄，汝等不得复踵前也。初上，判三道，佐史抱案在后曰：明府书处甚疾。其人不觉为嘲，乃谓称己之善，遂甚信之。居数月，佐史仇人告曰：言'明府书处甚疾'者，其人嘲明府。令曰：何为是言？曰：书处甚疾者，是奔墨，奔墨者翻为北门，北门是缺后，缺后者翻为口穴，此嘲弄无齿也。令始悟，鞭佐史而解之。（出《启颜录》）</p>
<p>　　崔护　　</p>
<p>　　唐刘禹锡云：崔护不登科，怒其考官苗登，即崔之三从舅也。乃私试为判头，毁其舅曰：甲背有猪皮之异。人问曰：何不去之？有所受。其判曰：曹人之坦重耳，骈胁再观。相里之剥苗登，猪皮斯见。初登为东畿尉，相里造为尹。曾欲笞之，袒其背，有猪（明抄本猪作志，当作痣）毛长数寸。故又曰。当偃兵之时，则隧而无用，在穴食（食字原缺，居明抄本补）之日，则摇而有求。皆言其尾也。（出《嘉话录》）</p>
</div>
</div>
<div class="bookvmiddle">
<a href="/guwen/bookv_11053.aspx">上一章</a>
<a href="/guwen/book_119.aspx" style="border:0px;line-height:27px; height:27px;">目录</a>
<a href="/guwen/bookv_11055.aspx">下一章</a>
</div>
</div>
</div>
<div class="right" id="right9000" style="width:580px; display:none;"></div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
