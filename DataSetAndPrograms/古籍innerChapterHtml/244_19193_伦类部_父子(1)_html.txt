
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·伦类部·父子(1)_古诗文网
</title>
<meta content="弄璋弄瓦《诗经》：吉梦维何？维熊维罴。男子之祥，维虺维蛇。女子之祥，乃生男子，载衣之裳，载弄之璋。乃生女子，载衣之裼，载弄之瓦。诞日弥月《诗经》：载生载育，时维后稷，诞弥厥月。岳降" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19193.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>伦类部·父子(1)</b></span>
<a href="javascript:PlayBookv(19193)" style="margin-left:5px;"><img alt="" height="16" id="speakerimgBookv19193" src="/img/speaker.png" width="16"/></a>
<span id="bookvPlay19193" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>弄璋弄瓦</strong></p>
<p>　　《诗经》：吉梦维何？维熊维罴。男子之祥，维虺维蛇。女子之祥，乃生男子，载衣之裳，载弄之璋。乃生女子，载衣之裼，载弄之瓦。</p>
<p>　　<strong>诞日弥月</strong></p>
<p>　　《诗经》：载生载育，时维后稷，诞弥厥月。</p>
<p>　　<strong>岳降</strong></p>
<p>　　《诗经》：崧高维岳，峻极于天。维岳降神，生甫及申。</p>
<p>　　<strong>悬弧设帨</strong></p>
<p>　　男子生，桑弧蓬矢，以射天地四方，欲其长而有事于四方也。《礼记》：男子生，设弧于左；女子生，设帨于左，女子生，设帨于门右。</p>
<p>　　<strong>初度</strong></p>
<p>　　《离骚》云：“皇览揆余初度兮，肇锡余以嘉名。”</p>
<p>　　<strong>添丁</strong></p>
<p>　　唐卢仝生子，名添丁。宋贾耘老，子亦名添丁。耘老生子之妾，名双荷叶。</p>
<p>　　<strong>汤饼会</strong></p>
<p>　　生子三朝宴客，曰汤饼会。刘禹锡送张盥诗：“尔生始悬弧，我作座上宾。引箸举汤饼，祝词生麒麟。”</p>
<p>　　<strong>拿周</strong></p>
<p>　　曹彬始生周岁，父母罗百玩之具，名曰晬盘，观其所取以见志。彬左手提戈，右手取印，后果为大将封王。</p>
<p>　　<strong>太白后身</strong></p>
<p>　　郭祥正母梦李太白，而生祥正，有诗名。梅尧臣曰：“功夫三才如此，真太白后身也。”</p>
<p>　　<strong>玉燕投怀</strong></p>
<p>　　张说梦生。一玉燕飞入怀中，有孕，生说，后为宰相，封燕公。</p>
<p>　　<strong>九日山神</strong></p>
<p>　　三衢陈主簿妻，梦一伟人来谒，怪问之，告曰：“吾九日山神也。”已而生子，有异征。因合“九日”二字，名旭。后避庙讳，改升之。神宗朝拜相。</p>
<p>　　<strong>灵凤集身</strong></p>
<p>　　《南史》：王昙逸母，梦灵凤集身，有孕，又闻腹中啼声。僧宝曰：“生子当如神仙宗伯。”</p>
<p>　　<strong>金凤衔珠</strong></p>
<p>　　南昌许逊，母梦金凤衔珠堕掌而生。晋初为旌阳令，得异人术，周游江湖，悉斩蛟蜃，除民害。精修山中，年一百三十六。举家飞升。</p>
<p>　　<strong>授五色珠</strong></p>
<p>　　宋乐史，母梦异人授五色珠而生。史力学能文，举进士第一，立朝有声，着《太平寰宇记》。</p>
<p>　　<strong>五日生</strong></p>
<p>　　田文以五月五日生。其父婴欲弃之，毋窃举。及长，谓婴曰：“君相齐久矣，齐不加广而私家赀累巨万，门下不见一贤者。文窃怪之。”婴乃礼文，使治家，通宾客。</p>
<p>　　<strong>梦邓禹</strong></p>
<p>　　宋范祖禹生，母梦一丈夫被金甲，至寝所，曰：“吾汉将邓禹也。”祖禹生，遂以为名。</p>
<p>　　<strong>梦枫生腹</strong></p>
<p>　　唐张志和母，梦枫生腹上而产志和。母亡，不复仕。自号烟波钓徒。</p>
<p>　　<strong>电光烛身</strong></p>
<p>　　宋宗泽母刘，梦天大雷，电烛其身，翌日举泽。少有大志，累功拜副元帅，起兵勤王，大破金兵。</p>
<p>　　<strong>梦贤人至</strong></p>
<p>　　谢灵运父不宜子，乃于杜明甫舍寄养。是夕，梦有贤人至。及晓，乃灵运也。武林山有梦儿亭。</p>
<p>　　<strong>右胁生</strong></p>
<p>　　老子姓李，名耳，字伯阳。谥聃。母怀之八十一岁，从右胁生，因号老子。</p>
<p>　　<strong>梦虎行月中</strong></p>
<p>　　滕元发母，梦虎行月中，堕其室，而元发生。九岁能诗。举进士，治边，威行西夏。</p>
<p>　　<strong>真英物</strong></p>
<p>　　桓温生，未暮，而温峤见之，曰：“此儿有奇骨。”及闻其声，曰：“真英物也。”父彝以峤所赏，故名温。豪爽有风概，累功进大司马。</p>
<p>　　<strong>龟息</strong></p>
<p>　　李峤母以峤问袁天纲，答曰：“神气清秀，恐不永耳。”请伺峤卧而候其鼻息，乃贺曰：“此龟息也，必贵而寿。”</p>
<p>　　<strong>梦长庚</strong></p>
<p>　　李白母娠时，梦长庚星现，幼名长庚，后改曰白。</p>
<p>　　<strong>产有异光</strong></p>
<p>　　虞允文产之日，户外有异光，识者知其为大器。十岁赋诗，多惊人语。</p>
<p>　　<strong>将校有梦</strong></p>
<p>　　杨玠，璨子，未生时，将校有梦，神自靖州来，号蜀威将军者。暨玠生，貌状如之。袭职，着边功。</p>
<p>　　<strong>钟巫山之秀</strong></p>
<p>　　扬雄之父寓巫山而生雄，论者为钟十二峰之秀。</p>
<p>　　<strong>皆名将相</strong></p>
<p>　　陈省华官谏议大夫，陈抟尝谓省华曰：“君之子皆名将相也”。后省华谢政家居，三子并衣金紫扶杖。长尧叟，世称贤相；次尧佐，官太子太师；季尧咨，官节度使，善射，世称小由基。</p>
<p>　　<strong>孕灵此子</strong></p>
<p>　　五代王承肇母崔氏，梦山神牵五色兽逼其衣，遂生承肇。有异僧见而抚之，曰：“老僧所居周公山，佳气减半，乃孕灵此子耶？”后节制洛州，以功名着。</p>
<p>　　<strong>父辱子死</strong></p>
<p>　　彭修年十五，侍父出行，为盗所劫，修拔刀向盗，曰：“父辱子死，汝不畏死耶？”盗惊曰：“童子义士，毋逼之。”遂遁去。</p>
<p>　　<strong>一子不可纵</strong></p>
<p>　　刘挚儿时，父居正课以书，朝夕不少间。或谓：“君止一子，独不加恤耶？”居正曰：“正以一子，不可纵也。”</p>
<p>　　<strong>事父犹事君</strong></p>
<p>　　殷渊刚介多大节，从父宦游，父行事未当，必辩论侃侃。尝言事父犹事君，不以谀诺为恭。后死“闯贼”难。</p>
<p>　　<strong>娶长妻</strong></p>
<p>　　冯勤祖父偃，长不满七尺，自耻短陋，乃为子伉娶长妻，生勤，八尺三寸。</p>
<p>　　<strong>一门七业</strong></p>
<p>　　刘殷有七子，五子各授一经，一子授太史公《史记》，一子授《汉书》，一门之内，七业俱兴。北州之学，殷门为盛。</p>
<p>　　<strong>胎教</strong></p>
<p>　　孟子少时，问：“东家杀猪何为？”母曰：“啖汝！”既而悔曰：“吾闻胎教，割不正不食，席不正不坐。今适有知而欺，是教之不信。”乃买猪肉啖之。</p>
<p>　　<strong>七子孝廉</strong></p>
<p>　　赵宣妻杜泰姬生七男，教之曰：“中人性情，可上下也。昔西门豹佩韦以自宽，宓子贱佩弦以自急，汝曹念哉！”后七子皆辟孝廉，而元珪、稚珪更以令德着。</p>
<p>　　<strong>各守一艺</strong></p>
<p>　　邓禹有子十三人，各守其艺，闺门雍睦。累世宠贵汉庭者，凡百余人。</p>
<p>　　<strong>儿必贵</strong></p>
<p>　　王珪母李氏尝曰：“儿必贵，未知所与游者何人？”适玄龄、如晦造访，母大惊曰：“二客皆公辅器，汝贵不疑矣。”<br/></p>
</div>
</div>
<div class="bookvmiddle">
<a href="/guwen/bookv_19192.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19194.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
