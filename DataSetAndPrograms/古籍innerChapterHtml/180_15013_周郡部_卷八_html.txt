
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·周郡部·卷八_古诗文网
</title>
<meta content="○河北道中魏州《元和郡县志》曰：魏州，魏郡。《禹贡》兖、冀二州之域。在夏即观扈之国。春秋时为晋地。战国时为卫、魏二国之地。秦灭魏，置东郡；灭赵，置邯郸郡。汉以秦邯郸之南部、东郡之边" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15013.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>周郡部·卷八</b></span>
<a href="javascript:PlayBookv(15013)" style="margin-left:5px;"><img alt="" height="16" id="speakerimgBookv15013" src="/img/speaker.png" width="16"/></a>
<span id="bookvPlay15013" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○河北道中</p>
<p>　　魏州</p>
<p>　　《元和郡县志》曰：魏州，魏郡。《禹贡》兖、冀二州之域。在夏即观扈之国。春秋时为晋地。战国时为卫、魏二国之地。秦灭魏，置东郡；灭赵，置邯郸郡。汉以秦邯郸之南部、东郡之边县置魏郡。后汉封曹操为魏王，治邺。</p>
<p>　　《史记》曰：邯郸亦漳、河之间一都会也，北通燕、涿，南有郑、卫。俗与赵相类，然近梁、鲁，重义而务节。</p>
<p>　　《汉书》曰：邯郸土广俗杂，大率精急，高气势，轻为奸。汉初，分邯郸之南部置魏郡。</p>
<p>　　《汉志》曰：魏郡，王莽曰魏成。领邺、馆陶等十八县。</p>
<p>　　又曰：元城，属魏郡。魏武侯公子元食邑于此，因而氏焉。</p>
<p>　　《后汉书》曰：曹操为魏公。操分魏郡为东、西部，置都尉。</p>
<p>　　《元和郡县志》曰：元城县有沙麓山，即《春秋经》所书"沙麓崩"。后为汉元后兴之象也。</p>
<p>　　博州</p>
<p>　　《元和郡县志》曰：博州，博平郡。《禹贡》兖州之域。春秋时齐之西界聊摄地也。战国时为齐地。秦、汉为东郡地。</p>
<p>　　《左传》齐晏子对景公曰："聊摄以东，其为人也多矣。"</p>
<p>　　《史记》曰：齐田单攻聊城岁馀，士卒多死而聊不下。鲁仲连为书约之，矢以射城中。燕将得鲁连书，泣三日，犹与不能决，乃自杀。</p>
<p>　　《史记》曰：齐威王伐晋，至博陵。徐广注曰：东郡之博平也。</p>
<p>　　莫州</p>
<p>　　《十道志》曰：莫州，大安郡。其地历代所属与瀛州同。唐景云二年，分瀛州置。</p>
<p>　　《汉志》曰：鄚县，属涿郡。王莽曰言符。</p>
<p>　　《郡国志》曰：鄚县有易京城，后汉末公孙瓒筑京以自固。围堑十重，以铁为门，诸将家家作楼，以千计，并高五六丈。为袁绍所攻，城楼皆陷没。</p>
<p>　　《图经》曰：清乐县，本汉乐乡县也。</p>
<p>　　《汉志》曰：乐乡，属信都。王莽曰乐丘。</p>
<p>　　《史记》曰：汉高祖过赵，问："乐毅有后乎？"对曰："有乐臣叔。"遂封乐叔于此。</p>
<p>　　《后汉书》曰：献帝初，公孙瓒据幽州。先是有童谣曰："燕南垂，赵北际，中间不合大如砺，惟有此中可避世。"瓒以易地当之，乃筑京以自固也。</p>
<p>　　深州</p>
<p>　　《元和郡县图》曰：深州，饶阳郡。《禹贡》冀州之域。七国时为赵地。秦为钜鹿郡地。汉为饶阳县。隋置深州，以州西故深城为名也。</p>
<p>　　《汉志》曰：饶阳，属涿郡。在饶河之阳，故名之。</p>
<p>　　又曰：安平，属涿郡。王莽曰广望亭。《汉书》：高帝六年，封鄂千秋为安平侯。</p>
<p>　　《后汉书》曰：王郎起，光武自蓟东南驰，晨夜草舍。至饶阳之无蒌亭时天寒烈，众皆饥疲，冯异上豆粥。明旦，光武谓诸将曰："昨得公孙豆粥，饥寒俱解。(公孙异字。)</p>
<p>　　易州</p>
<p>　　《十道志》曰：易州，上谷郡。《禹贡》冀州之域。虞舜分冀州为并州，则为并州之地。春秋时燕、赵之分。秦并天下，为上谷郡地。汉置涿郡，今州即涿郡之故安地也。</p>
<p>　　又曰：易县，本汉故安县也。</p>
<p>　　《汉志》曰：故安，属涿郡。</p>
<p>　　《汉书》曰：文帝封申屠嘉为故安侯。</p>
<p>　　《九州记》曰：易县西南三十里有送荆陉，即荆轲入秦之路也。</p>
<p>　　《河北记》曰：易县前有五公城。王潭不从王莽，潭子兴生五子，避隐於此，世祖并封为侯。</p>
<p>　　《十道志》曰：淶水县，本汉遒县也。</p>
<p>　　《汉志》曰：遒，属涿郡。莽曰遒屏。</p>
<p>　　《汉书·年表》曰：景帝封匈奴降王隐强为遒侯。</p>
<p>　　又曰：容城，属涿郡。莽曰深泽。</p>
<p>　　《十道志》曰：遂城，战国时武遂县，汉之北新城。</p>
<p>　　《史记》曰：赵悼襄王二年，李牧将攻燕，拔武遂。</p>
<p>　　《汉志》曰：北新城，属中山国。莽曰朔平。《土地十三州志》曰："河间有新城，"故此加北。</p>
<p>　　幽州</p>
<p>　　《十道志》曰：幽州，范阳郡。《禹贡》冀州之域。虞舜十二州为幽州。夏、殷省并冀。周复置幽州。秦为渔阳、上谷等五郡。汉高分上谷置涿郡；武帝开东夷，又置玄菟、乐浪二郡。</p>
<p>　　《释名》曰：幽州，北幽昧之地，故曰幽州。</p>
<p>　　《晋地道记》曰：幽州，因幽都以为名。</p>
<p>　　《山海经》曰：北荒有幽都之山。</p>
<p>　　《尔雅》曰：北方之美者，幽都之筋角焉。</p>
<p>　　《晋地道记》曰：舜以冀州南北广大，分燕北地为幽州。</p>
<p>　　《汉志》曰：渔阳郡属幽州，莽曰通路。</p>
<p>　　《史记》曰：颛顼都於帝丘，其地北至幽陵。</p>
<p>　　又曰：周武王之灭纣，封召公於北燕。(《世本》曰：居北燕。宋忠曰：有南燕，故曰北。)</p>
<p>　　《郡国志》曰：箕星散为幽州，分为燕国。其气躁急。通齐、赵，渤海之间一都会也。</p>
<p>　　《史记》曰：燕、秦千树粟，与封侯等。士马所生，有鱼盐桑枣之利。</p>
<p>　　《后汉书》曰：公孙瓒破刘虞，尽有幽州之地。</p>
<p>　　《三国典略》曰：东魏薛琡尝梦山上挂丝，以告所善张亮，曰："山上丝，幽字也。君必为幽州。"后果如之。</p>
<p>　　《礼记》曰：武王克商，封黄帝之后於蓟。</p>
<p>　　《史记》曰：邹子之燕，昭王拥彗前驱，请为弟子受业，筑碣石宫以处邹子，亲往师之。</p>
<p>　　又曰：昭王谓郭隗曰："愿得贤士，以身事之。"隗曰："王必欲致士，先从隗始。况贤於隗者，岂远千里哉！"於是昭王为隗改筑宫而师事之。乐毅自魏往，邹衍自齐往，剧辛自赵往，士争归燕。</p>
<p>　　《汉志》曰：安次县，属渤海郡。又《续汉志》曰：安次，属渔阳郡。</p>
<p>　　《图经》曰：武清县，本汉之雍奴县也。</p>
<p>　　郦元《注水经》曰：雍奴，薮泽之名。四面有水曰壅，不流曰奴。</p>
<p>　　《魏志》曰：《张郃传》曰："从击潭於渤海，别将围雍奴，大破之。"</p>
<p>　　顺州</p>
<p>　　《方舆志》曰：顺州，顺义郡，在范阳郡。唐天宝初置，又改为顺义、归化二郡。(亦曰思顺州。)</p>
<p>　　归顺州</p>
<p>　　《方舆志》曰：归顺州，其地乃燕之北境，燕太子丹使荆柯献地图即谓此也。即元顺州之北境，唐天宝初以置归化、顺义二郡，同领怀柔一县，复又立归顺州以理焉。</p>
<p>　　涿州</p>
<p>　　《图经》曰：涿州，涿郡。古涿鹿之地，舜十二州为幽州地。《禹贡》为冀州之域。春秋战国为燕国之涿邑。汉高帝置涿郡。</p>
<p>　　《史记》曰：黄帝与蚩尤战於涿鹿之野。</p>
<p>　　《汉志》曰：涿郡，高帝置。莽曰垣输。属幽州。领县二十九。</p>
<p>　　蓟州</p>
<p>　　《图经》曰：蓟州，渔阳郡。《禹贡》冀州之域。春秋及战国时属燕。秦时於此置渔阳郡，二汉因之。</p>
<p>　　又曰：渔阳县，本北无终子国也。有无终山城。</p>
<p>　　《春秋左氏传》曰：庄十三年，齐人伐山戎。杜预注曰：山戎、北狄、无终，三名其实一也。</p>
<p>　　《汉志》曰：无终，属右北平。故无终子国也。</p>
<p>　　燕州</p>
<p>　　《释名》曰：燕，宛也。在涿鹿山南宛宛然，因以名之。</p>
<p>　　《春秋说题辞》曰：箕尾为燕，阴气浸生。故俗云贪利，地宜栗。</p>
<p>　　《史记》：苏秦说燕文侯曰："燕东有朝鲜、辽东，北有林胡、楼烦，西有云中、九原，南有呼沱、易水，地方二千里，带甲数十万。南有碣石、雁门之饶，北有枣栗之利，民不佃作而足於枣栗矣。此所谓天府也。</p>
<p>　　又《货殖传》曰：燕、秦千树栗，以比封侯。</p>
<p>　　檀州</p>
<p>　　《十道志》曰：檀州，密云郡。《禹贡》冀州之域。春秋战国时并为燕地。秦为渔阳郡。在汉领白檀等十二县。</p>
<p>　　又曰：本汉虒奚县，属渔阳郡。</p>
<p>　　《汉志》曰：虒奚，属渔阳郡。莽曰敦德。(虒音题。)</p>
<p>　　又曰：燕东有渔阳郡。</p>
<p>　　《汉书》曰：汉李广弭节白檀。</p>
<p>　　《魏书》曰：曹公越北塞，历白檀，破乌丸於柳城。</p>
<p>　　《续汉书》曰：白檀县，即右北平。</p>
<p>　　妫州</p>
<p>　　《十道志》曰：妫州，妫川郡。《禹贡》冀州之域。舜暨周为幽州之域。春秋战国并属燕国。秦并天下，为上谷郡为潘县也。</p>
<p>　　《汉志》曰：燕西有上谷郡。</p>
<p>　　又曰：上谷郡，秦置。莽曰朔调。属幽州。领县十五。</p>
<p>　　又曰：潘县，属上谷郡。莽曰树武。(潘曰普半反。)</p>
<p>　　《晋太康地里记》曰：潘县，更属广宁郡。</p>
<p>　　《史记》曰：轩辕黄帝战於阪泉之野。</p>
<p>　　《十道志》曰：阪泉，在怀戎县。</p>
<p>　　《周书》曰：黄帝杀蚩尤於中冀，名曰绝辔之野。亦其地。</p>
<p>　　《史记》曰：燕筑长城自造阳至襄平。(造阳即妫州之地名也。)</p>
<p>　　平州</p>
<p>　　《十道志》曰：平州，北平郡。《禹贡》冀州之域。舜十二州为营州之境。周为幽州之地。春秋时为山戎孤竹、白狄肥子二国地。秦兼天下，为辽西郡肥如县地。</p>
<p>　　《汉志》曰：肥如，属辽西郡。肥子奔燕，燕封於此。</p>
<p>　　《史记》曰：齐桓公北征山戎至孤竹，至卑耳之溪，见一人长八尺，具衣冠，右祛衣，走马前。桓公问於管仲，对曰："山之神有俞儿，霸王之君兴则前导，祛衣示前有水，右祛衣从右方涉。"至卑耳之溪，从左方涉，其深至膝；自右已涉。桓公拜曰："仲父之圣至於此。"</p>
<p>　　《魏志》曰：曹公北征乌丸，田畴自卢龙道引军出卢龙塞，堑山堙谷五百馀里，经白檀，历平冈，登白狼，望柳城。道今在卢龙县。</p>
<p>　　营州</p>
<p>　　《十道志》曰：营州，柳城郡。《禹贡》冀州之域。其在十二州为营州地。周为幽州。春秋为山戎之地。战国时属燕。秦、汉为辽西郡。</p>
<p>　　《郡国志》曰：地当营室，故曰营州。</p>
<p>　　《汉志》曰：辽西郡，秦置。属幽州。领县十四。</p>
<p>　　《后汉书》曰：辽西郡，即乌丸鲜卑蹋顿所居。</p>
<p>　　《十六国春秋·慕容皝传》曰：柳城之北，龙山之南，所为福德之地也。可营制规模，筑龙城，构宫室。改柳城为龙城县，遂都之，改曰和龙宫。</p>
<p>　　《后汉舆地记》曰：舜分齐营州之域燕西，置营丘郡於其域内。今柳城县有营丘城。</p>
<p>　　德州</p>
<p>　　《元和郡县志》曰：德州，平原郡。《禹贡》兖州之域。春秋战国时齐地。秦兼天下，为齐郡地。汉分齐郡置平原郡。</p>
<p>　　《汉志》曰：平原郡，高帝置。王莽曰河平。领县十九。</p>
<p>　　《十道志》曰：蓚县，本汉条县也。景帝封周亚夫为条侯。后改为蓚。</p>
<p>　　《汉志》曰：蓚县，属信都。莽曰脩治。</p>
<p>　　《元和郡县志》曰：安德县有鬲津枯河，《禹贡》九河之一。</p>
<p>　　《汉志》曰：鬲县，属平原。王莽曰河平亭。</p>
<p>　　棣州</p>
<p>　　《元和郡县志》曰：棣州，乐安郡。《禹贡》青州之域，又曰兖州之域。春秋时为齐地。秦并天下，为齐郡。汉为平原、渤海、千乘三郡地。</p>
<p>　　《左氏传》曰：锡我先君履，东至於海，西至於河，南至於穆陵，北至於无棣。</p>
<p>　　《十道志》曰：厌次，本汉富平县。</p>
<p>　　《汉志》曰：富平，侯国。属平原郡。王莽曰乐安亭。后汉明帝改为厌次。</p>
<p>　　《汉书·东方朔传》曰：朔，平原厌次人也。</p>
<p>　　《十道志》曰：滴河县，本汉朸县也。(朸，音力。)</p>
<p>　　《汉志》曰：朸，属平原郡。莽曰张乡。</p>
<p>　　《十道志》曰：蒲台，本汉湿沃县也。</p>
<p>　　《汉志》曰：湿沃，属千乘郡。莽曰近亭。</p>
<p>　　《三齐记》曰：蒲台高八十尺，始皇所顿处。台下萦蒲系马，今蒲犹萦也。</p>
<p>　　沧州</p>
<p>　　《十道志》曰：沧州，景城郡。《禹贡》兖州之域。虞舜及周，为幽州之域。春秋时属齐、晋。七国时属齐、赵。秦并天下，以齐地置齐郡，以赵地置钜鹿郡。汉高帝分钜鹿置渤海郡，分齐郡置平原郡。</p>
<p>　　《汉志》曰：渤海郡，高帝置。莽曰迎河。在渤海之滨，因以为名。</p>
<p>　　《图经》曰：渤海，实沧州之地，属赵分居多。</p>
<p>　　《汉书》曰：赵分地薄人众，丈夫相遇游戏，悲歌慷慨，起则椎剽掘冢，作奸巧，多弄物，为倡优。</p>
<p>　　《十三州志》曰：渤海风俗鸷戾，高气力，轻奸凶。</p>
<p>　　《十道志》曰：清池县，汉之浮阳县也。</p>
<p>　　《汉志》曰：浮阳，属渤海郡。莽曰浮成。</p>
<p>　　《十三州志》曰：浮阳，浮水所出，东入海。</p>
<p>　　《汉书》曰：宣帝时，渤海饥，盗贼起。龚遂单车入境平之。后劝叛者卖剑买牛，民皆知劝。</p>
<p>　　《汉志》曰：平童县，灵帝改曰饶安。属渤海郡。</p>
<p>　　又曰：乐陵县，属平原郡。莽曰美阳。</p>
<p>　　贝州</p>
<p>　　《元和郡县图志》曰：贝州，清河郡。《禹贡》兖州之域。春秋时属晋。七国时属赵。秦兼天下，以为钜鹿郡。汉又分置清河郡。</p>
<p>　　《十道志》曰：周武建德六年，北齐于此置贝州，以贝丘为名。</p>
<p>　　《左氏传》曰：齐襄公田於贝丘。</p>
<p>　　《汉志》曰：清河郡，高帝置。王莽曰平河。属冀州。领县十四。阿</p>
<p>　　《图经》曰：清河县，秦为厝县。(厝音翅亦反。)汉为信城县。</p>
<p>　　《汉志》曰：厝，属清河郡。王莽曰厝治。安帝以孝德皇帝葬於厝，改曰甘陵。</p>
<p>　　《十道志》曰：武城，赵邑东武城也。</p>
<p>　　《史记》曰：赵平原君胜封东武城。</p>
<p>　　《元和郡县志》曰：夏津县，本鄃县也。</p>
<p>　　《汉志》曰：鄃县，属清河郡。王莽曰善陆。</p>
<p>　　《汉书》曰：高后封吕他为鄃侯。</p>
</div>
</div>
<div class="bookvmiddle">
<a href="/guwen/bookv_15012.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15014.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
