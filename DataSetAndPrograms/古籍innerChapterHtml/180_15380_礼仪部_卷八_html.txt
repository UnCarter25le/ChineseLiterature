
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·礼仪部·卷八_古诗文网
</title>
<meta content="○五祀《礼记·祭法》曰：王为群姓立七祀，曰司命，曰中霤，曰国门，曰国行，曰太厉，曰户，曰灶。诸侯为国立五祀，曰司命，曰中霤，曰国门，曰国行，曰公厉。大夫立三祀，曰族厉，曰" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15380.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>礼仪部·卷八</b></span>
<a href="javascript:PlayBookv(15380)" style="margin-left:5px;"><img alt="" height="16" id="speakerimgBookv15380" src="/img/speaker.png" width="16"/></a>
<span id="bookvPlay15380" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○五祀</p>
<p>　　《礼记·祭法》曰：王为群姓立七祀，曰司命，曰中霤，曰国门，曰国行，曰太厉，曰户，曰灶。诸侯为国立五祀，曰司命，曰中霤，曰国门，曰国行，曰公厉。大夫立三祀，曰族厉，曰门，曰行。适士立二祀，曰门，曰行。庶人立一祀，或立户，或立灶。(郑玄注曰：五祀，门、户、中霤也。此者小神，居人之间，司察小神也。)</p>
<p>　　又《月令》曰：孟春其祀户，孟夏其祀灶，季夏其祀中霤，孟秋其祀门，孟冬其祀行。(馀吉，吉礼门。)</p>
<p>　　《白虎通》曰：何谓五祀者？门、户、灶、井、中霤也。</p>
<p>　　又曰：《曲礼下》记云：天子祭天地、四方、山川、五祀，岁遍；诸侯方伯祀山川，祭五祀，岁遍；士祭其先。凡祀有废之，莫敢举也；有举之，莫敢废也。非所当祭而祭之，名为淫祀，无福。祭五祀所以岁遍何？慎五行也。</p>
<p>　　《五经异议》曰：大戴说礼器云：灶者，老妇之祭。许君按：《月令》孟夏之月，其祀灶，五祀之神，王者所祭，非老妇也。郑玄曰：灶神祝融是老妇。</p>
<p>　　又曰：王为群姓立七祀：一曰司命，主督察人命也；二曰中霤，王宫室居处也；三曰门，四曰户，主出入；五曰国行，主道路也；六曰大厉，主杀也；七曰灶，主饮食也。</p>
<p>　　《汉书》议曰：祠五祀，谓五行金木水火土也。木正曰勾芒，火正曰祝融，金正曰蓐收，水正曰玄冥，土正曰后土，皆古贤能治成五行有功者也，主其神祀之。</p>
<p>　　《魏名臣奏》曰：秦静议云：祭法七祀有国行，今《月令》谓行为井，是以俗废行而祀井。武帝始定天下，兴复旧祀，造祭祀门、户、井、灶、中霤。文帝称诏。静按：凡诸祠祀，所以尊敬神灵，不宜称诏。高堂隆议曰：国、中霤、门、井、灶多不遍，惟祀在者，故曰祭。五祀在於庙，今每门、户辄祭之，自汉以来，非旧典也。祭井自汉，从水类，不列五祀，宜除井祀行。《世本》曰，征作禓五祀。(征者，殷王八世孙也。禓者，强死男也。谓时难索宣驱疫逐强死鬼也。五者，谓门、户及井、灶、中霤也。)</p>
<p>　　傅玄《五祀议》曰：礼大记云：室中央中霤，谓四霤之中也。祭於漏井，盖失之矣。七祀之文，皆云祀行而无井，祭灶而不祭井，於事则阙。夫设祀者，非惟报功而已，亦神道设教，使民慎之幽冥也。臣以为帝之都城，宜祭一门，正宫一门，正室一户，井、灶、中霤，亦各择其一正者祭之。</p>
<p>　　○四望</p>
<p>　　《尚书·舜典》曰：正月上日，受终于文祖。在璇玑玉衡，以齐七政，肆类于上帝，禋于六宗，望于山川，遍于群神。岁二月，东巡狩，至于岱宗，柴，望秩于山川，肆觐东后。(孔安国曰：望秩于山川者，以尊卑祭之也。五岳视三公，四渎视诸侯，其馀小者，或卿、大夫、伯、子、男。)</p>
<p>　　《周礼·春官上》曰：大宗伯之职，国有大故，则旅上帝及四望。(四望，五岳、四镇、四渎也。)</p>
<p>　　又《春官》曰：小宗伯之职，掌兆五帝于四郊，四望、四类亦如之。</p>
<p>　　又《春官上·典瑞》曰：掌玉瑞玉器之藏，四澥裥邸，以祀天、旅上帝。两澥裥邸，以祀地、旅四望。</p>
<p>　　又《春官下·大司乐》曰：春奏《姑洗》，歌《南吕》，舞《大韶》，以礼四望。</p>
<p>　　《公羊传·僖下》曰：夏四月，卜郊，不从，乃免牲。犹三望，三望者何？望祭也。则曷为祭？祭太山、河海。山川有能润于百里者，天子秩而祭之。(此皆助天气成功，故祭天及之。)</p>
<p>　　《五经通义》曰：王者所以因郊祭日月、星辰、风伯、雨师、山川何？以为皆有功于民，故祭之也，皆天地之别神从官也。缘天地之义，亦欲及之，故岁一祭之。礼日于南门外，礼月、四渎于北门外，礼山川、丘陵西门外，祭风伯、雨师于东门外，各即其位也，以是明之。其祭之奈何乎？曰祭日者悬，祭月者毁，祭风者明，祭雨者布疏，祭山川者沉，各像其貌也。</p>
<p>　　《三辅黄图》曰：宰衡王莽奏曰：冬至，使有司祭天神于南郊，高祖配而望群阳。夏至，使有司祭地祇于北郊，高后配而望群阴。</p>
<p>　　《隋书·志》曰：梁朱异议，郑众云四望谓日月星海。郑玄云谓五岳四渎。寻二郑之说，互有不同。窃以望是不即之名。凡厥遥祭皆有斯目，岂容撅褛星海，拘于海渎。请今天司有关水旱之义，爰有四海、名山、大川能兴云致雨，一皆备祭。</p>
<p>　　○高禖</p>
<p>　　《礼记·月令》曰：仲春，玄鸟至之日，以太牢祀于高禖。天子亲往，后妃率九嫔御，醴礼天子所御，带以弓韣，授以弓矢，立于高禖之前。(蔡邕《章句》曰：高禖，祀名也。高犹尊也。禖者，所以祈子孙之祀也。天子所御谓后妃以下王妾御者。韣，弓衣也。祝以高禖之命，饮以醴酒，带以弓衣，尚使得男者也。郑玄注曰：玄鸟遗卵，娥简狄吞之，生契，后以为禖官，嘉祥而立祀也。)</p>
<p>　　《汉书》曰：太子据立为皇太子。初，上年二十九，乃得太子，甚喜，为立禖，(张晏曰：禖，求子禖神。)使东方朔、枚皋作禖祝。</p>
<p>　　《续汉书》曰：仲春之月，立高禖，祀于城南，礼以特牲。</p>
<p>　　《五经异议》曰：王者一岁七祭天地。仲春，后妃郊禖。禖亦祭天也。</p>
<p>　　《五经要议》曰：契母简狄以玄鸟至之日，祀于高禖而生契。高禖者，盖先王所以祈子孙之祀也。玄鸟感阳而至，集人栋宇，有孳乳之祥，故重其至日，因以用事。</p>
<p>　　《五经异议》曰：郑记曰：玄鸟至之日，以太牢祀于高禖。注曰：高辛氏世娀简狄吞燕子而生契，后王以为禖官，嘉祥其祀焉。王权问曰："以注言之，先商之时，未有高禖。《生民》诗曰：'克禋克祀，以祓无子。'传以为古者必以郊禖焉。姜嫄禋祀上帝而生稷，是则郊禖之祀，非以生契之后立也。"谯乔答曰："先商之时，自必有禖氏祓除之祀，位在南郊，盖亦以玄鸟至之日。然其所禋，乃于上帝娀简狄吞一子之后。王以为禖官，嘉祥祀之以配帝，谓之高禖。"</p>
<p>　　晋束晳《高禖坛石议》曰：元康六年，高禖坛上石破为二段，诏书问置此石来几时？出何经典？今应复不？博士议：礼无高禖置石之文，未知造设所由。既已毁破，无可改造设。高辛氏有简狄吞卵之祥，今此石有吞卵之象，盖俗说所为，而史籍无记。可但收聚，复于旧处而已。太常以为吞卵之言，盖是逸俗之失义。因今毁破，便宜废除。下四府博士议。贼曹属束晳议：夫未详其置之故，而欲必其可除之理，理不可然。按《郊祀志》，秦汉不祀高禖，汉武帝《五子传》武帝晚得太子，始为立禖，其事未之能审。</p>
<p>　　许慎《五经异说》云：山阳民祭，皆以石为主。然则石之为主，由来尚矣。其此象矣，而祭礼龟策。祭器敝则埋之，而改置新石。今破则宜埋而更造，不宜遂废。收集破石，积之故处，于礼无依，于事不肃，思所未安也。时公卿从太常所处，此议不用。其后得高堂隆故事，魏青龙中造立此礼，诏书更镌石，令如旧置，高禖坛上埋破石，入地一丈。</p>
<p>　　《隋书·礼志》曰：梁太庙北门内道西有石，文如竹叶，小屋覆之，宋元嘉中修庙所得。陆澄以为孝武时郊禖之石，然则江左亦有此礼矣。后齐高禖为坛于南郊，傍广轮二十六尺，高九尺，四陛三坛。</p>
<p>　　○祷祈</p>
<p>　　《周书》曰：四月，孟夏，王初祈祷于宗，乃尝麦于庙。</p>
<p>　　《毛诗·甫田》曰：琴瑟击鼓，以御田祖，以祈甘雨，以戒我稷黍，以穀我士女。</p>
<p>　　又《生民·行苇》曰：曾孙惟主酒醴，维醹酌以大斗，以祈黄耇。</p>
<p>　　又《臣工·噫嘻》曰：春夏祈穀于上帝也。(祈犹祷求。)</p>
<p>　　《周礼·春官上·小宗伯》曰：小宗伯掌大灾，乃执事祷祠于上下神祗。</p>
<p>　　又《春官下》：太祝掌六祝之辞，以事鬼神，祈福祥，求永贞。(马融传曰：神，天神；鬼，人鬼；祗，地祗也。)</p>
<p>　　《礼记·月令》曰：孟春，是月也，天子乃以元日祈穀于上帝。</p>
<p>　　《左传·襄上》曰：郊祀后稷，以祈农事也。</p>
<p>　　又《定上》曰：鲁昭公出，故季平子祷于炀公。九月，立炀宫。(平子逐君，惧而请祷于炀公。昭公死于外，自以为获福，故玄其宫。)</p>
<p>　　又《哀上》曰：卫太子祷曰：曾孙蒯聩敢昭告皇祖文王、(周文王。皇，大也。)烈祖康叔、文祖襄公：郑胜乱从，(胜，郑声公名，释君助臣为从于乱。)晋午在难，(午，晋定公名。)不能治乱，使鞅讨之。(鞅，赵简子名。)</p>
<p>　　《论语·八佾》曰：王孙贾问曰："与其媚于奥，宁媚于灶。何谓也？"(王孙贾自周出仕于卫也。宗庙及五祀之神皆祭于奥。室西南隅谓之奥。)子曰："不然。获罪于天，无所祷也。"(明当媚其尊者。夫灶者，老妇之祭。)</p>
<p>　　又《述而》曰：子疾病，子路请祷。(祷，谢过于鬼神。)子曰："有诸？"(观子路晓祷礼否。)子路对曰："有之。诔曰：祷尔于上下神祗。"(诔天神之辞也。)子曰："丘之祷久矣。"(孔子自知无过处。)</p>
<p>　　《五经异义》曰：《礼·祭法》云：天子有祧。远庙曰祧，将祧而去之，故曰祧。去祧曰坛，去坛曰墠。皆藏于祖庙，有事则祷，无事则止。</p>
<p>　　《说文》曰：吉事求福为祷。</p>
<p>　　《汉书》曰：文帝曰："昔先王远施不求其报，望祀不祈其福。今吾闻祠官祝厘，(如淳曰：厘，福。)皆於朕躬，不为百姓。夫以朕之不德而专飨，独美其福，百姓不与，是重吾不德也。其令祠官致祀，无有所祈。"</p>
<p>　　《东观汉记》曰：邓太后尝体不安，左右忧惶，至令祷祠，愿以人为代。太后闻之，即谴怒，敕掖庭令以下，何故乃有此不祥之言。左右咸流涕，叹太后临大病，不自顾而念兆民。后病瘳，岂非天地之应与？</p>
<p>　　《晋中兴书》曰：大旱经久。太兴四年四月始雨，有奏应报赛宗庙山川。中宗诏曰："祈庙云报赛，非奉尊上辞也。吾意有疑，以为旧山川有许报，故雨赛，非大事不应告庙。臣子无要君之道，黩祭称赛，於礼有违。"</p>
<p>　　《唐书》曰：宪宗谓宰臣曰："穰灾祈福之说，其事信否？"李藩对曰："臣窃观自古圣达，皆不祷祠。故楚昭王有疾，卜者谓河为祟，昭王以河不在楚，非所获罪。孔子以为知天道。仲尼疾病，门人子路请祷。仲尼以为神道助顺，系於所行，已既全德，无愧屋漏，故答子路云：'丘之祷久矣。'《书》云'惠迪吉，从逆凶'，言顺道则吉，从逆则凶。《诗》云'自求多福'，则祸福之来，感应行事。若苟为非道，则何福可求。是以汉文帝每有祭祀，使有司敬而不祈。其见超然，可谓盛德。若使神明无知，则安能降福？必其有知，则私己求媚之事，君子尚不可悦也，况于明神乎？由此言之，则履信思顺，自天佑之，苟异于此，实难致福。故尧舜之务，惟在修已以安百姓。管仲云：'义于人者和于神。'盖以人为神主，故但务安人而已。虢公求神以至危亡，王莽妄祈以速汉兵。古今明诫，书传所记，望陛下每以汉文、孔子之意为准，则百福具臻矣。"上深嘉美之。</p>
<p>　　又曰：文宗开成中，以久旱，分命郡官遍祠祈祷于紫宸殿，对宰臣忧形於色。宰臣以星官所奏，"天时当尔，乞不过劳圣虑"。上凛然改容曰："朕为天下主，无德及人，致此灾旱。今又谪见于上，若三日不雨，当退归南位，更选贤明以主天下。"宰臣呜咽流涕，各请罪，乞免相位。是夜，澍雨大洽。</p>
<p>　　又曰：孔戣为广州刺史。先是，准诏祷南海神，多令从事代。戣必自越风波而往。韩愈为潮州，作诗美之。</p>
<p>　　《华阳国志》曰：梁辅为郡五官，时天大旱，请雨不降。辅出祷，乃积薪祝神曰："二日不雨，则欲自焚，谢罪百姓。"言终而雨。</p>
<p>　　《长沙郡耆旧传》曰：祝良为洛阳令，时亢旱，天子祈不得。良乃曝身阶庭，告诚引罪，自晨至中，紫云沓起，甘雨登降。民为之歌曰："天久不雨，烝民失所。天王自出，祝令特苦。精符感应，滂沲而下。"</p>
<p>　　《列仙传》曰：历阳有彭祖仙室，前世云，"祷请风雨，莫不辄应"。常有两虎在祠左右，今日祠讫即有虎迹。</p>
<p>　　《异苑》曰：晋简文既废世子道生，次子郁又早卒，而未有息嗣。濮阳令在弟前祷至三更，郁有黄气自西南来，逆室前，尔夜幸李太后，而生孝武皇帝。</p>
<p>　　《韩子》曰：卫人有夫妻祷者，而祝曰："使我无故得百束布。"其夫曰："何少也？"对曰："益是，子将以买妾。"</p>
<p>　　《吕氏春秋》曰：昔殷汤克夏，而天下大旱，五年不收。汤乃以身祷于桑林曰："余一人有罪，无及万方。万方有罪，在予一人。无以一人之不敏，使上帝神伤民之命。"于是剪其发，丽其手，自以为牲，用祈福于上帝。民悦，雨乃大至。</p>
<p>　　《淮南子》曰：圣人者，不耻身贱而愧道之不行；不忧命之短而忧百姓之穷也。是故禹为水以身解于阳肝之河，汤为旱以身祷于桑林之下。圣人之忧民，如此其明也。</p>
</div>
</div>
<div class="bookvmiddle">
<a href="/guwen/bookv_15379.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15381.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
