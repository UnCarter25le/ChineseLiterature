
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·容貌部·形体(2)_古诗文网
</title>
<meta content="舌本间强俗语曰：“三日不言，舌本强。”殷仲堪言，三日不读《道德经》，便觉舌本间强。皮里阳秋晋褚裒字季野，桓彝目之曰：“季野皮里阳秋。”言其外无臧否，而内有褒贬也。断送头皮宋真宗东封" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19256.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>容貌部·形体(2)</b></span>
<a href="javascript:PlayBookv(19256)" style="margin-left:5px;"><img alt="" height="16" id="speakerimgBookv19256" src="/img/speaker.png" width="16"/></a>
<span id="bookvPlay19256" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>舌本间强</strong></p>
<p>　　俗语曰：“三日不言，舌本强。”殷仲堪言，三日不读《道德经》，便觉舌本间强。</p>
<p>　　<strong>皮里阳秋</strong></p>
<p>　　晋褚裒字季野，桓彝目之曰：“季野皮里阳秋。”言其外无臧否，而内有褒贬也。</p>
<p>　　<strong>断送头皮</strong></p>
<p>　　宋真宗东封，得隐者杨朴。上问：“卿临行，有人作诗否？”对曰：“臣妻一首云：‘更休落魄耽杯酒，切莫猖狂爱作诗。今日捉将官里去，这回断送老头皮。’”</p>
<p>　　<strong>唾掌</strong></p>
<p>　　公孙瓒曰：“天下兵起，谓可唾掌而决九州耳。”李集：“太平可覆掌而致。”</p>
<p>　　<strong>扪膝</strong></p>
<p>　　后魏贾景兴栖迟不仕，葛荣陷冀州，称疾不拜，每扪膝曰：“吾不负汝，以不拜荣故也。”又赵宋喻如砺号“扪膝先生”。</p>
<p>　　<strong>鸡肋</strong></p>
<p>　　晋刘伶尝醉，与俗人相忤，其人攘臂奋拳。伶曰：“鸡肋不足以安尊拳！”其人笑而止。曹操入汉中讨刘备，不得进，欲弃之。乃传令曰“鸡肋”，官属不知何谓。杨修曰：“鸡肋，弃之则可惜，啖之则无所得，比汉中，王欲去也。”乃白操，遂还。</p>
<p>　　<strong>噬脐</strong></p>
<p>　　楚文王伐申。过邓。邓侯曰：“吾甥也。”止而享之。骓甥、聃甥、养甥请杀楚子。邓侯弗许。聃甥曰：“亡邓国者，此人也。若不蚤图，后君噬脐无及。”</p>
<p>　　<strong>交臂</strong></p>
<p>　　《庄子》：颜渊问于仲尼，曰：“夫子步亦步，趋亦趋。夫子绝尘而奔，回瞠乎其后矣。”夫子曰：“吾终身于汝，交一臂而失之，不可哀欤？”</p>
<p>　　<strong>三折肱</strong></p>
<p>　　晋范氏、中行氏将伐晋定公，齐高疆曰：“三折肱知为良医。我以伐君为此矣。”</p>
<p>　　髀里肉生</p>
<p>　　刘玄德于刘表坐，慨然流涕曰：“平常身不离鞍，髀肉皆消；今不复骑，髀里肉生。日月如流，老将至矣，而功业未建，是以悲耳。”</p>
<p>　　<strong>炙手可热</strong></p>
<p>　　唐崔铉进左仆射，与郑鲁、杨绍、段复环、薛蒙颇参议论。时论曰：“郑、杨、段、薛，炙手可热；欲得命通，鲁、绍、环、蒙。”</p>
<p>　　<strong>如左右手</strong></p>
<p>　　韩信亡去，萧何自追之。人告高祖曰：“丞相何亡。”高祖大怒，如失左右手。</p>
<p>　　<strong>高下其手</strong></p>
<p>　　言人断狱徇私，高下其手。</p>
<p>　　<strong>幼廉一脚指</strong></p>
<p>　　北齐李幼谦为瀛州长史，神武行部征责文簿，应机立成。神武责诸人曰：“卿等作得李幼廉一脚指否？”</p>
<p>　　<strong>握拳啮齿</strong></p>
<p>　　东坡帖云：张睢阳生犹骂贼，啮齿穿龈。颜平原死不忘君，握拳透爪。</p>
<p>　　<strong>豕心</strong></p>
<p>　　《左传》：昔有仍氏生女，乐正后夔娶之，生伯封，实有豕心，贪婪无厌。人谓之封豕。</p>
<p>　　<strong>锁子骨</strong></p>
<p>　　李邺侯少时身极轻，能于屏风上行。既长，辟谷，导引，骨节俱戛戛有声。人谓之锁子骨。<br/>　　一身是胆</p>
<p>　　赵子龙与魏兵战，追至营门，魏兵疑有伏，引去。翌日，率德至营视之，曰：“子龙一身都是胆。”</p>
<p>　　<strong>抽筋绝髓</strong></p>
<p>　　郭弘霸讨徐敬业云：“誓抽其筋，食其肉，饮其血，绝其髓。”武后悦，授御史。时号“四其御史”。</p>
<p>　　<strong>铁石心肠</strong></p>
<p>　　皮日休云：“宋平广为相，疑其铁石心肠，不解吐软媚词。观其《梅花赋》，便巧富艳，殊不类其为人。</p>
<p>　　<strong>伐毛洗髓</strong></p>
<p>　　《汉武记》：黄眉翁指东方朔曰：“吾三千年一反骨洗髓，三千年一剥皮伐毛。吾今已三洗髓，三伐毛矣。”</p>
<p>　　<strong>笑比黄河清</strong></p>
<p>　　宋包孝肃极严冷，未尝见其笑容，人谓其笑比黄河清。</p>
<p>　　<strong>连璧</strong></p>
<p>　　晋潘岳与夏侯湛并美姿容，行止同舆接菌。京都谓之连璧。</p>
<p>　　<strong>乳臭</strong></p>
<p>　　汉王以韩信击魏王豹。问郦食其：“魏大将谁？”对曰：“柏植。”王曰：“是儿口尚乳臭，安能敌吾韩信？”</p>
<p>　　<strong>貌不扬</strong></p>
<p>　　晋叔向适郑，鬷蔑貌不扬，立堂下，一言而善。叔向闻之，曰：“必然明也！”下执其手以上，曰：“子若不言，吾几失子矣。”</p>
<p>　　<strong>貌侵</strong></p>
<p>　　汉田蚡，孝景帝皇后母弟也，为丞相，为人貌侵，言短小而丑恶也。</p>
<p>　　<strong>獐头鼠目</strong></p>
<p>　　唐苗晋卿荐元载。李揆轻载相寒，谓晋卿曰：“龙章凤姿士不见，獐头鼠目子乃求官耶？”载衔之。</p>
<p>　　<strong>龙钟</strong></p>
<p>　　裴晋公未第时，羁旅洛中，策驴上天津桥。时淮西不平，有二老人倚柱语曰：“蔡州何时平？”见晋公，愕然曰：“适忧蔡州未平，须待此人为相。”仆闻告公，公曰：“见我龙钟，故相戏耳！”后裴度于宪宗时果为相，平淮、蔡。</p>
<p>　　<strong>牙缺</strong></p>
<p>　　张玄祖八岁，缺齿，先达戏之曰：“君口何为开狗窦？”玄祖曰：“欲使君辈从此中出入。”</p>
<p>　　<strong>口吃</strong></p>
<p>　　汉周昌争立太子，曰：“臣期期不奉诏。”邓艾自称艾艾。韩非、扬雄俱口吃，善属文。后刘贡父、王汾在馆中，汾口吃，贡父为之赞曰：“恐是昌家，又疑非类；未闻雄名，只有艾气。”</p>
<p>　　<strong>吾舌尚存</strong></p>
<p>　　张仪常从楚相饮，相亡璧，意仪盗，执仪笞之。仪归，而其妻诮之。仪曰：“视吾舌尚存否？”妻笑曰：“在。”仪曰：“足矣！”</p>
<p>　　<strong>借听于聋</strong></p>
<p>　　韩昌黎《答陈生书》：足下求速化之术，乃以访愈，是所谓借听于聋，问道于盲，未见其得者也。</p>
<p>　　<strong>青白眼</strong></p>
<p>　　阮籍能为青白眼，见礼法之士，以白眼待之。母终，嵇喜来吊，籍作白眼。喜弟康乃挟琴继酒造焉，籍大悦，乃见青眼。</p>
<p>　　<strong>邯郸学步</strong></p>
<p>　　班氏序；传昔有学步于邯郸，曾未得其仿佛，又复失其故步，遂匍匐而归耳。</p>
<p>　　<strong>美须</strong></p>
<p>　　谢康乐须美，临刑，施为南海垣寺维摩诘像须。唐中宗时，安乐公主端午斗草，欲广其地，驰驿取之。又恐为他所得，剪弃其余。</p>
<p>　　<strong>貌似刘琨</strong></p>
<p>　　桓温自以雄姿风气，是宣帝、刘琨之俦，及伐秦还，于北方得一巧作老婢，乃刘琨婢也。一见桓温，便潸然曰：“公甚似刘司空。”温大悦，出外，整理衣冠，又呼问之，婢曰“面甚似，恨薄；眼甚似，恨小；须甚似，恨赤；形甚似，恨短；声甚似，恨雌。”温于是褫冠解带，昏然而睡不怡者累日。</p>
<p>　　<strong>补唇先生</strong></p>
<p>　　方干唇缺，有司以为不可与科名。连应十余举，遂隐居鉴湖。后数十年，遇医补唇，年已老矣。人号曰“补唇先生。”</p>
<p>　　<strong>眇一目</strong></p>
<p>　　湘东王眇一目，与刘谅游江滨，叹秋望之美。谅对曰：“今日可谓帝子降于北渚。”《离骚》：“帝子降于北渚，目渺渺而愁予！”王觉其刺己，大衔之。后湘东王起兵，王伟为侯景作檄云：“项羽重瞳，尚有乌江之败；湘东一目，宁为赤县所归？”后竟以此伏诛。</p>
<p>　　<strong>半面妆</strong></p>
<p>　　徐妃以帝眇一目，知帝将至，为半面妆。帝见之大怒而出。</p>
<p>　　<strong>塌鼻</strong></p>
<p>　　刘贡父晚年得恶疾，须眉堕落，鼻梁断坏。一日，与东坡会饮，引《大风歌》戏之，曰：“大风起兮眉飞扬，安得猛士兮守鼻梁！”</p>
<p>　　<strong>头有二角</strong></p>
<p>　　隋文帝生而头有两角，一日三见鳞甲，母畏而弃之。有老尼来，育哺甚勤。尼偶外出，嘱其母视儿。母见须角棱棱，烨然有光，大惧，置诸地。尼疾走归，抱起曰：“惊我儿，令吾儿晚得天下！”后帝果六十登极。</p>
<p>　　<strong>岐嶷</strong></p>
<p>　　《诗经》云：“克岐克嶷，以就口食。”美后稷也。岐嶷，峻茂之状也。</p>
<p>　　<strong>口有悬河</strong></p>
<p>　　晋郭象能清言。王衍云：“每听子玄之语，如悬河泻之，久而不竭。”</p>
<p>　　<strong>侏儒</strong></p>
<p>　　《左传》：臧纥败于狐骀。国人曰：“侏儒侏儒，使我败于邾。”（注：狐骀，地名。侏儒，短小也。）</p>
<p>　　<strong>捷捷幡幡</strong></p>
<p>　　《诗经》：“捷捷幡幡，谋欲谮言。”</p>
<p>　　<strong>胸中冰炭</strong></p>
<p>　　语云：不作风波于世上，自无冰炭到胸中。<br/>　　唇亡齿寒</p>
<p>　　《左传》：晋侯复假道于虞以伐虢。宫子奇谏曰：“虢，虞之表也。谚所谓辅车相依，唇亡齿寒者，甚虞之谓也。”</p>
<p>　　<strong>足上首下</strong></p>
<p>　　《庄子》：失信于俗，谓之倒置之民，犹足上首下，倒置尊卑也。</p>
<p>　　<strong>扬眉吐气</strong></p>
<p>　　李白《与韩朝宗书》：今天下以君侯为文章之司命，人物之权衡，一经品题，便作佳士。何惜阶前盈尺之地，不使白扬眉吐气，激昂青云耶！</p>
<p>　　<strong>推心置腹</strong></p>
<p>　　《史记》：萧王推赤心，置人腹中。</p>
<p>　　<strong>方寸已乱</strong></p>
<p>　　《三国志》：徐庶母为曹操所获，庶辞先主曰：“本欲与将军共图王霸之业，今失老母，方寸乱矣，请从此辞。”</p>
<p>　　<strong>黑甜息偃</strong></p>
<p>　　东坡诗：“三杯软饱后，一枕黑甜余。”《诗经》：“或偃息在床。”</p>
<p>　　<strong>肉眼</strong></p>
<p>　　《唐摭言》：郑光业赴试，夜有人突入邸舍，郑止之宿。其人又烦郑取水煎茶，郑欣然从之。后郑状元及第，其人启谢曰：“既取杓水，又煎碗茶，当时不识贵人。凡夫肉眼，今日俄为后进，穷相骨头。”</p>
<p>　　<strong>青睛</strong></p>
<p>　　《南史》：徐陵目有青睛，人以为聪慧之相。</p>
<p>　　<strong>丹心</strong></p>
<p>　　又心曰丹府，心神曰丹元。</p>
<p>　　<strong>腆颜</strong></p>
<p>　　《文选》：“明目腆颜，曾无愧畏。”</p>
<p>　　<strong>可口</strong></p>
<p>　　《庄子》：樝梨橘柚，皆可于口。</p>
<p>　　<strong>置之度外</strong></p>
<p>　　《汉史》：光武帝曰：“当置此两子于度外。”谓隗嚣、公孙述也。</p>
<p>　　<strong>秦人视越</strong></p>
<p>　　韩文：秦人之视越人，忽言不加喜戚于其心。</p>
<p>　　<strong>行尸走肉</strong></p>
<p>　　《拾遗记》：任未曰：“好学者虽死犹存，不学者虽存，行尸走肉耳！”</p>
<p>　　<strong>颜甲</strong></p>
<p>　　《琐言》：进士王光远，干索权豪无厌，或遭挞唇，略无改悔。时人云：“光远颜厚如十重铁甲。”</p>
<p>　　<strong>高髻</strong></p>
<p>　　后汉马廖疏云：“吴王好剑客，百姓多疮瘢；楚王好细腰，宫中多饿死。”“城中好高髻，四方高一尺；城中好广眉，四方且半额；城中好大袖，四方全匹布。”</p>
<p>　　<strong>面谩</strong></p>
<p>　　樊哙愿得十万众，横行匈奴中。季布曰：“哙妄言，是面谩！”</p>
<p>　　<strong>掉舌</strong></p>
<p>　　汉郦生说齐王与汉平。蒯彻言于韩信曰：“郦生一士，伏轼掉三寸舌，下齐七十余城。”</p>
</div>
</div>
<div class="bookvmiddle">
<a href="/guwen/bookv_19255.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19257.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
