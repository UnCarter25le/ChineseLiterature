
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
悟真篇·绝句六十四首_古诗文网
</title>
<meta content="绝句六十四首（按周易六十四卦）先把乾坤为鼎器，次搏乌兔药来烹，既驱二物归黄道，争得金丹不解生？安炉立鼎法乾坤，锻炼精华制魄魂，聚散氤氲成变化，敢将玄妙等闲论。休泥丹灶费工夫，炼药须" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14009.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>绝句六十四首</b></span>
<a href="javascript:PlayBookv(14009)" style="margin-left:5px;"><img alt="" height="16" id="speakerimgBookv14009" src="/img/speaker.png" width="16"/></a>
<span id="bookvPlay14009" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e4%bc%af%e7%ab%af">张伯端</a></p>
<div class="contson">
<p>　　绝句六十四首（按周易六十四卦）</p>
<p>　　先把乾坤为鼎器，次搏乌兔药来烹，既驱二物归黄道，争得金丹不解生？</p>
<p>　　安炉立鼎法乾坤，锻炼精华制魄魂，聚散氤氲成变化，敢将玄妙等闲论。</p>
<p>　　休泥丹灶费工夫，炼药须寻偃月炉。自有天然真火候，不须柴炭及吹嘘。</p>
<p>　　偃月炉中玉蕊生，朱砂鼎内水银平，只因火力调和后，种得黄芽渐长成。</p>
<p>　　咽津纳气是人行，有物方能造化生。鼎内若无真种子，犹将水火煮空铛。</p>
<p>　　调合铅汞要成丹，大小无伤两国全。若问真铅是何物，蟾光终日照西川。</p>
<p>　　未炼还丹莫入山，山中内外尽非铅。此般至宝家家有，自是愚人识不全。</p>
<p>　　竹破须将竹补宜，抱鸡当用卵为之。万般非类徒劳力，争似真铅合圣机。</p>
<p>　　虚心实腹义惧深，只为虚心要识心。不若炼铅先实腹，且教收取满堂金。</p>
<p>　　用铅不得用凡铅，用了真铅也弃捐；此是用铅真妙诀，用铅不用是诚言。</p>
<p>　　梦谒西华到九天，真人授我指元篇。其中简易无多语，只是教人炼汞铅。</p>
<p>　　道自虚无生一气，便从一气产阴阳；阴阳再合成三体，三体重生万物张。</p>
<p>　　坎电烹轰金水方，火发昆仑阴与阳。二物若还和合了，自然丹熟遍身香。</p>
<p>　　离坎若还无戊己，虽含四象不成丹。只缘彼此怀真土，遂使金丹有返还。</p>
<p>　　日居离位翻为女，坎配蟾宫却是男；不会个中颠倒意，休将管见事高谈。</p>
<p>　　取将坎内心中实，点化离宫腹内阴；从此变成乾健体，潜藏飞跃尽由心。</p>
<p>　　震龙汞出自离乡，兑虎铅生在坎方，二物总因儿产母，五行全要入中央。</p>
<p>　　月才天际半轮明，早有龙吟虎啸声。便好用功修二八，一时辰内管丹成。</p>
<p>　　华岳岩头雄虎啸，扶桑海底牝龙吟。黄婆自解相媒合，遣作夫妻共一心。</p>
<p>　　赤龙黑虎各西东，四象交加戊己中。复姤自此能运用，金丹谁道不成功。</p>
<p>　　西山白虎正猖狂，东海青龙不可当，两手捉来令死斗，化成一块紫金霜。</p>
<p>　　先且观天明五贼，次须察地以安民。民安国富方求战，战罢方能见圣人。</p>
<p>　　用将须分左右军，饶他为主我为宾。劝君临阵休轻敌，恐丧吾家无价珍。</p>
<p>　　火生于木本藏锋，不会钻研莫强攻。祸发总因斯害己，要须制伏觅金公。</p>
<p>　　金公本是东家子，送在西邻寄体生，认得唤来归舍养，配将宅女结亲情。</p>
<p>　　姹女游行自有方，前行须短后须长，归来却入黄婆舍，嫁个金公作老郎。</p>
<p>　　纵识朱砂与黑铅，不知火候也如闲。大都全藉修持力，毫发差殊不结丹。</p>
<p>　　契论经歌讲至真，不将火候著于文。要知口诀通玄处，须共神仙仔细论。</p>
<p>　　八月十五玩蟾辉，正是金精壮盛时，若到一阳才动处，便宜进火莫延迟。</p>
<p>　　一阳才动作丹时，铅鼎温温照幌帷。受气之初容易得，抽添运用切防危。</p>
<p>　　玄珠有象逐阳生，阳极阴消渐剥形。十月霜飞丹始熟，此时神鬼也须惊。</p>
<p>　　前弦之后后弦前，药味平平气象全。采得归来炉里锻，炼成温养自烹煎。</p>
<p>　　长男乍饮西方酒，少女初开北地花，若使青娥相见后，一时关锁在黄家。</p>
<p>　　兔鸡之月及其时，刑得临门药象之。到此金丹宜沐浴，若还加火必倾危。</p>
<p>　　日月三旬一遇逢，以时易日法神功。守城野战知凶吉，增得灵砂满鼎红。</p>
<p>　　否泰才交万物盈，屯蒙二卦禀生成。此中得意休求象，若究群爻谩役情。</p>
<p>　　卦中设象本仪形，得意忘言意自明。举世迷人惟执象，却行卦气望飞升。</p>
<p>　　天地盈虚自有时，审能消息始知机。由来庚甲申明令，杀尽三尸道可期。</p>
<p>　　要得谷神长不死，须凭玄牝立根基。真精即返黄金室，一颗灵光永不离。</p>
<p>　　玄牝之门世罕知，只将口鼻妄施为。饶君吐纳经千载，争得金乌搦兔儿。</p>
<p>　　异名同出少人知，两者玄玄是要机。保命全形明损益，紫金丹药最灵奇。</p>
<p>　　始于有作人难见，及至无为众始知。但见无为为要妙，岂知有作是根基。</p>
<p>　　黑中有白为丹母，雄里藏雌是圣胎。太乙在炉宜镇守，三田宝聚应三台。</p>
<p>　　恍惚之中寻有象，杳冥之内觅真精。有无从此自相入，未见如何想得成。</p>
<p>　　四象会时玄体就，五行全处紫金明，脱胎入口身通圣，无限龙神尽失惊。</p>
<p>　　华池宴罢月澄辉，跨个金龙访紫微。从此众仙相见后，海田陵谷任迁移。</p>
<p>　　要知金液还丹法，须向家园下种栽，不假吹嘘并着力，自然丹熟脱真胎。</p>
<p>　　休施巧伪为功力，认取他家不死方。壶内旋添延命酒，鼎中收取返魂浆。</p>
<p>　　雪山一味好醍醐，倾入东阳造化炉。若过昆仑西北去，张骞始得见麻姑。</p>
<p>　　不识阳精及主宾，知他那个是疏亲？房中空闭尾闾穴，误杀阎浮多少人！</p>
<p>　　万物芸芸各返根，返根复命即长存。知常返本人难会，妄作招凶往往闻。</p>
<p>　　欧冶亲传铸剑方，莫邪金水配柔刚。炼成便会知人意，万里诛妖一电光。</p>
<p>　　敲竹唤龟吞玉芝，鼓琴招凤饮刀圭。迩来透体金光现，不与凡人话此规。</p>
<p>　　药逢气类方成象，道在希夷合自然。一粒灵丹吞入腹，始知我命不由天。</p>
<p>　　赫赫金丹一日成，古仙垂语实堪听。若言九载三年者，尽是迁延款日辰。</p>
<p>　　大药修之有易难，也知由我亦由天。若非修行积阴德，动有群魔作障缘。</p>
<p>　　三才相盗及其时，道德神仙隐此机。万化既安诸虑息，百骸俱理证无为。</p>
<p>　　阴符宝字愈三百，道德灵文满五千。今古上仙无限数，尽于此处达真诠。</p>
<p>　　饶君聪慧过颜闵，不遇真师莫强猜。只为金丹无口诀，教君何处结灵胎。</p>
<p>　　了了心猿方寸机，三千功行与天齐。自然有鼎烹龙虎，何必担家恋子妻。</p>
<p>　　未炼还丹即速炼，炼了还须知止足。若也持盈未已心，不免一朝遭殆辱。</p>
<p>　　须将死户为生户，莫执生门号死门；若会杀机明反复，始知害里却生恩。</p>
<p>　　祸福由来互倚伏，还如影响相随逐。若能转此生杀机，反掌之间灾变福。</p>
<p>　　修行混俗且和光，圆即圆兮方即方。显晦逆从人莫测，教人争得见行藏。</p>
<p>　　五言四韵一首（以象太乙含真气）</p>
<p>　　女子著青衣，郎君披素练。见之不可用，用之不可见。恍惚里相逢，杳冥中有变。一霎火焰飞，真人自出现。</p>
</div>
</div>
<div class="bookvmiddle">
<a href="/guwen/bookv_14008.aspx">上一章</a>
<a href="/guwen/book_159.aspx" style="border:0px;line-height:27px; height:27px;">目录</a>
<a href="/guwen/bookv_14010.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
