
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
诗人玉屑·卷三_古诗文网
</title>
<meta content="句　法有三种句命属题意，如有神助，归于自然之句；命题立意，援笔立成，归于容易之句；命题用意，求之不得，归于苦求之句。金针错综句法老杜云：“红稻啄残鹦鹉粒，碧梧栖老凤凰枝。”舒王云：" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_17522.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷三</b></span>
<a href="javascript:PlayBookv(17522)" style="margin-left:5px;"><img alt="" height="16" id="speakerimgBookv17522" src="/img/speaker.png" width="16"/></a>
<span id="bookvPlay17522" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e9%ad%8f%e5%ba%86%e4%b9%8b">魏庆之</a></p>
<div class="contson">
<p>　　<strong>句　法</strong></p>
<p>　　有三种句</p>
<p>　　命属题意，如有神助，归于自然之句；命题立意，援笔立成，归于容易之句；命题用意，求之不得，归于苦求之句。金针</p>
<p>　　错综句法</p>
<p>　　老杜云：“红稻啄残鹦鹉粒，碧梧栖老凤凰枝。”舒王云：“缲成白雪桑重绿，割尽黄云稻正青。”郑谷云：“林下听经秋苑鹿，江边扫叶夕阳僧。”以事不错综，则不成文章。若平直叙之，则曰：“鹦鹉啄残红稻粒，凤凰栖老碧梧枝。”以“红稻”于上，以“凤凰”于下者，错综之也。言“缲成”则知白雪为丝，言“割尽”则知黄云为麦也。秦少游得其意，特发奇语，其作睡足轩则曰：“长年忧患百端慵，开斥僧坊颇有功。地彻蔽亏僧界静，人除荒秽玉奁空。青天并入挥毫里，白鸟时来隐儿中。最是人间佳绝处，梦残风铁响丁东。”冷斋</p>
<p>　　影略句法</p>
<p>　　郑谷咏落叶，未尝及雕零飘堕之意；人一见之，自然知为落叶。诗曰：“返蚁难寻穴，归禽易见窠。满廊僧不厌，一个俗嫌多。”冷斋</p>
<p>　　象外句</p>
<p>　　唐僧多佳句，其琢句法比物以意，而不指言一物，谓之象外句。如无可上人诗曰：“听雨寒更尽，开门落叶深。”是落叶比雨声也。又曰：“微阳下乔木，远烧入秋山。”是微阳比远烧也。用事琢句，妙在言其用而不言其名耳。冷斋</p>
<p>　　折　句</p>
<p>　　六一居士诗云：“静爱竹时来野寺，独寻春偶过溪桥。”俗谓之折句。卢赞元雪诗云：“想行客过梅桥滑，免老农忧麦垅干。”效此格也。余亦尝云：“鹦鹉杯且酌清浊，麒麟阁懒画丹青。”渔隐</p>
<p>　　佳　句</p>
<p>　　宋莒公见公佳句，皆书于斋壁。如“无可奈何花落去，似曾相识燕归来”，“静寻啄木藏身处，闲看游丝到地时”，“楼台冷落收灯夜，门巷萧条扫雪天”，“已定复摇春水色，似红如白野棠花”之类，后人不可及。青箱杂记 </p>
<p>　　雄伟句</p>
<p>　　吴江长桥诗，世称三联。子美云：“云头滟滟开金饼，水面沉沉卧彩虹。”杨次公云：“八十丈虹晴卧影，一千顷玉碧无瑕。”郑毅夫云：“插天螮蝀玉腰阔，跨海鲸鲵金背高。”欧永叔谓子美此句雄伟；余谓次公、毅夫两联粗豪，较以子美之句，二公殊少酝藉也。渔隐</p>
<p>　　雄健句</p>
<p>　　句法之学，自是一家工夫。昔尝问山谷“耕田欲雨刈欲晴，去得顺风来者怨。”山谷云：不如“千岩无人万壑静，十步回头五步坐。”此专论句法，不论义理；盖七言诗四字三字作两节也。此句法出黄庭经，自“上有黄庭下关元”已下多此体。张平子四愁诗，句句如此雄健稳惬。至五言诗，亦有三字二字作两节者。老杜云：“不知西阁意，肯别定留人。”肯别耶，定留人耶？山谷尤爱其深远闲雅，盖与上七言同。诗眼</p>
<p>　　一人名而分用之句</p>
<p>　　一人名而分用之者，如刘越石“宣尼悲获麟，西狩泣孔丘。”谢惠连“虽好相如达，不同长卿慢”等语。若非前后相映带，殆不可读。然要非全美也。唐初，余风犹未殄，陶冶至杜子美，始净尽矣。</p>
<p>　　两句纯好难得</p>
<p>　　刘昭禹云：五言如四十个贤人，着一个屠酤不得。觅句若掘得玉匣子，有底有盖，但精心必获其实，然昔人“园林变鸣禽”，竟不及“池塘生春草”；“余霞散成绮”，不及“澄江静如练”；“春水船如天上坐”，不若“老年花似雾中看”；“闲几砚中窥水浅”，不如“落花径里得泥香”；“停杯嗟别久”，不及“封月喜家贫”；“神林社日鼓”，不若“茅屋午时鸡”。此数公未始不精心，以此知其全实未易多得。溪</p>
<p>　　两句不可一意</p>
<p>　　晋宋间诗人造语虽秀拔，然大抵上下句多出一意。如“鱼戏新荷动，鸟散余花落”，“蝉噪林逾静，鸟鸣山更幽”之类，非不工矣，终不免此病。蔡宽夫诗话</p>
<p>　　王荆公以“风定花犹落”对“鸟鸣山更幽”，则上句静中有动，下句动中有静。沈括存中述笔谈</p>
<p>　　置早意于残晚中置静意于喧动中</p>
<p>　　唐诗曰：“海月生残夜，江春入暮年。”置早意于残晚中。有曰“惊蝉移别柳，斗雀堕闲庭。”置静意于喧动中。山谷</p>
<p>　　句中有眼</p>
<p>　　句中眼者，世尤不能解。王荆公欲新政，作雪诗曰：“势合便宜包地势，功成终欲放春回。农家不念丰年瑞，只欲青云万里开。”冷斋</p>
<p>　　句中当无虚字</p>
<p>　　或问余：东坡有言，诗至于杜子美，天下之能事毕矣。老杜之前，人固未知有老杜；后世安知无过老杜者？余曰：如“一片花飞减却春”，若咏落花，则语意皆尽。所以古人既未到，决知后人更无好语。如画马诗云：“玉花却在御榻上，榻上庭前屹相向。”则曹将军能事与造化之功，皆不可以有加矣。至其他吟咏人情，模写物景，皆如是也。老杜谢严武诗云：“雨映行宫辱赠诗。”山谷云：只此“雨映”两字，写出一时景物，此句便雅健。余然后晓句中当无虚字。诗眼</p>
<p>　　句法不当重叠</p>
<p>　　淮海小词云：“杜鹃声里斜阳暮”，东坡曰：此词高妙，但既云“斜阳”，又云“暮”，则重出也。欲改“斜阳”作“帘栊”，余曰：既言“孤馆闭春寒”，似无帘栊。公曰：亭传虽未必有帘栊，有亦无害。余曰：此词本模写牢落之状，若曰帘栊，恐损初意。先生曰：极难得好字，当徐思之。然余因此晓句法不当重叠。诗眼</p>
<p>　　言简而意不遗之句</p>
<p>　　或有称咏松句云：“影摇千尺龙蛇动，声撼半天风雨寒”者，一僧在坐，曰：未若“云影乱铺地，涛声寒在空”，或以语圣俞，圣俞曰：言简而意不遗，当以僧语为优。王直方诗话</p>
<p>　　句豪而不畔于理</p>
<p>　　吟诗喜作豪句，须不畔于理方善。如东坡观崔白冬景图云：“扶桑大茧如瓮盎，天女织绡云汉上。往来不遣凤衔梭，谁能鼓臂投三丈。”此语豪而甚工。石敏若橘林文中，咏雪有“燕南雪花大于掌，冰柱悬檐一千丈”之语，豪则豪矣，然安得尔高屋耶！余观李太白北风行云：“燕山雪花大如席”，秋浦歌云：“白发三千丈”，其句可谓豪矣，奈无此理何！如秦少游秋日绝句云：“连卷雌蜺挂西楼，逐雨追晴意未休。安得万妆相向舞，酒酣聊把作缠头。”此语亦豪而工矣。艺苑雌黄</p>
<p>　　句中有问答之词</p>
<p>　　古人造语，俯仰纡余各有态。“小麦青青大麦枯，谁当获者妇与姑，丈夫何在西击胡。”凡此句中，每涵问答之词。“大麦干枯小麦黄，问谁腰镰胡与羌。”句法实有所自。潘子真诗话</p>
<p>　　诚斋论一句有三意</p>
<p>　　诗有一句七言而三意者。杜云：“对食暂餐还不能。”退之云：“欲去未到先思回。”有一句五言而两意者。陈后山云：“更病可无醉，犹寒已自和。”</p>
<p>　　诚斋论惊人句</p>
<p>　　诗有惊人句。杜山水障：“堂上不合生枫树，怪底江山起烟雾。”又“斫却月中桂，清光应更多。”白乐天云：“遥怜天上桂华孤，为问姮娥更要无？月中幸有闲田地，何不中央种两株？”韩子苍衡岳图：“故人来自天柱峰，手提石廪与祝融。两山坡陁几百里，安得置之行李中。”此亦是用东坡云：“我持此石归，袖中有东海。”杜牧之云：“我欲东召龙伯公，上天揭取北斗柄，蓬莱顶上斡海水，水尽见底看海空。”李贺云：“女娲炼石补天处，石破天惊逗秋雨。”</p>
<p>　　诚斋称李大方警句</p>
<p>　　李方叔之孙大方，字允蹈，少时尝作思故山赋，诸公间称之，以为似邢居实。晚得一鹖冠，今为杂买场，寄予诗一篇，多有警句。如“三百年来今几秋，天地自老江自流。”如“笛声吹起白玉盘，正照御前杨柳碧。”如“可怜一代经纶业，不抵钟山几首诗。”如“后院落花人不到，黄鹂飞逐石榴阴。”大似唐人。</p>
<p>　　诚斋论警句</p>
<p>　　士大夫间有口传一两联可喜，而莫知其所本者。如“人情似纸番番薄，世事如棋局局新。”又“饱谙世事慵开眼，会尽人情只点头。”又“薄有田园归去好，苦无官况莫来休。”又贺人休官“重碧杯中天更大，软红尘里梦初收。”竟不知何人诗也。又有嘲巧宦而事反拙者：“当初只谓将勤补，到底翻为弄巧成。”此尤可笑。</p>
<p>　　陵阳论警句</p>
<p>　　公尝曰：昨尝与吕居仁闲论前辈所作上元诗，居仁曰：晏元献云：“梅台冷落收灯夜，花巷清虚扫雪天”最佳。直是说得出，不可及。后见吕郎中有诗云：“江城气候犹含雪，草市人家已挂灯。”岂用晏意耶？室中语</p>
<p>　　少陵坡谷句法</p>
<p>　　前人文章各自一种句法。如老杜“今君起柂春江流，予亦江边具小舟。”“同心不减骨肉亲，每语见许文章伯。”如此之类，老杜句法也。东坡“秋水今几竿”之类，自是东坡句法。鲁直“夏扇日在摇，行乐亦云聊。”此鲁直句法也。学者若能遍考前作，自然度越流辈。吕氏童蒙训</p>
<p>　　蒋道士诗句</p>
<p>　　衡州蒋道士云；“石压笋斜出，岸悬花倒生。”后因太守怒不扫地，辱之，守见诗，爱而召之。乃上诗曰：“春来不是人慵扫，为惜莓苔衬落花。”守悔焉。欲招之饮，蒋有诗谢曰：“敲开败箨露新竹，拾上落花妆旧枝。”复为湘人所重。青琐</p>
<p>　　省题诗句</p>
<p>　　湘灵鼓瑟落句：“曲终人不见，江上数峰青。”含蓄不尽意，或谓钱起得之梦，未必然也。韩昌黎精卫衔石填海篇，有“人皆讥造次，我独赏专精。”则语意超诣，不可以加矣。</p>
<p>　　滩声句</p>
<p>　　宿龙宫滩诗：“浩浩复汤汤，滩声抑更扬。”鲁直云：退之裁听水句尤见工。所谓浩浩汤汤抑更扬者，非客里夜卧，饱闻此声，安能周旋妙处如此耶！韩诗补注</p>
<p>　　清健句</p>
<p>　　“三过门中老病死，一弹指顷去来今。”句法清健，天生对也。陆务观诗云：“老病已多惟欠死，贪嗔虽尽尚余痴。”不敢望东坡。而近世亦无人能到此。藜藿野人诗话</p>
<p>　　诗句可入画</p>
<p>　　吕居仁春日即事云：“雪消池馆初春后，人倚兰干欲暮时。”此自可入画。人之情意，物之容态，二句尽之。遗珠</p>
<p>　　燕　诗</p>
<p>　　欧阳公爱王君玉燕词：“烟径掠花飞远远，晓窗惊梦语匆匆。”梅圣俞以为不若李尧夫：“花前语涩春犹冷，江上飞高雨乍晴。”遗珠</p>
<p>　　唐人句法</p>
<p>　　朝　会</p>
<p>　　阊阖开黄道，衣冠拜紫宸。杜甫</p>
<p>　　退朝花底散，归院柳边迷。杜甫晚出左掖</p>
<p>　　碧霄传凤吹，旭日在龙旗。杨巨源春日献圣寿</p>
<p>　　炉烟添柳重，禁漏出花迟。同前</p>
<p>　　钩陈霜骑肃，御道雨师清。皇甫冉东郊迎气</p>
<p>　　御炉香焰暖，驰道玉声寒。窦叔向春日应制</p>
<p>　　金阙晓钟开万户，玉阶仙仗拥千官。崔灏早朝</p>
<p>　　花明剑珮星初没，柳拂旌旗露未干。同前</p>
<p>　　宫　掖</p>
<p>　　春风开紫殿，天乐下珠楼。李白宫中行乐词</p>
<p>　　莺歌闻太液，凤吹绕瀛洲。同前</p>
<p>　　钟来宫转漏，月过阁移阴。喻坦之宿省中</p>
<p>　　莺归汉宫柳，花隔杜陵烟。郎士元春宴</p>
<p>　　玉阶闻坠叶，罗幌见飞萤。沈佺期长门怨</p>
<p>　　绣户香风暖，纱窗曙色新。李白</p>
<p>　　梦里君王近，宫中河汉高。刘方平长信宫</p>
<p>　　竹外仙亭出，花间辇路分。乔知之应制</p>
<p>　　一声啼鸟禁门静，满地落花春日长。王随</p>
<p>　　长乐钟声花外尽，龙池柳色雨中深。钱起阙下赠裴舍人</p>
<p>　　怀　古</p>
<p>　　粉墙犹竹色，虚阁自松声。杜甫</p>
<p>　　野花留宝靥，蔓草见罗裙。杜甫琴台</p>
<p>　　江山九秋后，风月六朝余。杜牧企望</p>
<p>　　竹送清溪月，苔移王座春。杜甫玄元皇帝庙</p>
<p>　　辇路江枫暗，宫潮野草春。司空曙金陵怀古</p>
<p>　　岘首羊公爱，长沙贾谊愁。孟浩然送王昌龄之岭南</p>
<p>　　二女竹上泪，湘妃水底魂。韩愈泊三江口</p>
<p>　　碑已无文字，人犹敬子孙。任藩经堕泪碑</p>
<p>　　野庙向江春寂寂，断碑无字草芊芊。李群玉黄陵庙</p>
<p>　　晴川历历汉阳树，春草萋萋鹦鹉洲。崔灏登黄鹤楼</p>
<p>　　送　别</p>
<p>　　人分千里外，兴在一杯中。李白别宋之悌</p>
<p>　　饮中相顾色，送后独归情。韩愈</p>
<p>　　人由恋德泣，马亦别群鸣。韩愈寄王中丞</p>
<p>　　九江春水阔，三峡暮云深。陈陶湓城赠别</p>
<p>　　住接猿啼处，行逢雁过时。许浑送客归峡州</p>
<p>　　塞草连天暮，边风动地秋。张侣送王相公赴幽州</p>
<p>　　杨柳北归路，蒹葭南渡舟。许浑泊松江渡</p>
<p>　　落叶淮边雨，孤山海上秋。钱起送人</p>
<p>　　长亭叫月新秋雁，官渡含风古树蝉。武元衡送韦秀才赴滑州</p>
<p>　　蝉声驿路秋山里，草色河桥落照中。韩翃送人归青州</p>
<p>　　地　名</p>
<p>　　水落鱼龙夜，山空鸟鼠秋。杜甫　鱼龙鸟鼠皆地名</p>
<p>　　弓抱关西月，旗翻渭北风。岑参送李太保充渭北节度</p>
<p>　　云送关西雨，风传渭北秋。岑参客舍寄许严二山人</p>
<p>　　秋草灵光殿，寒云曲阜城。韩翃送故人归鲁</p>
<p>　　明月双流水，清风八咏楼。严维送人入金华</p>
<p>　　楼看沧海日，门听浙江潮。宋之问天竺寺</p>
<p>　　人离京口日，潮送岳阳船。周贺送杨岳归巴陵</p>
<p>　　江流嶓冢雨，帆入汉阴山。方干金州客舍</p>
<p>　　瓜步早潮吞建业，蒜山晴雪照扬州。朱文长春眺</p>
<p>　　树隔五陵秋色早，水连三晋夕阳多。张乔题鹳雀楼</p>
<p>　　人　名</p>
<p>　　草生元亮径，花暗子云居。王绩田家</p>
<p>　　云藏神女馆，雨到楚王宫。皇甫冉巫山高</p>
<p>　　春山子敬宅，古木谢敷家。朱文长赠别</p>
<p>　　江山清谢脁，草木媚丘迟。张子容赠张司勋</p>
<p>　　去思今武子，余教昔文翁。释皎然送李中丞入朝</p>
<p>　　暮雨扬雄宅，秋风向秀园。李郢园居</p>
<p>　　黄霸初临郡，陶潜未去官。李嘉祐江阴道中作</p>
<p>　　阮籍生涯懒，嵇康意气疏。王绩思家</p>
<p>　　江绕武侯筹笔地，雨昏张载勒铭山。唐彦谦兴元沈氏庄</p>
<p>　　刘琨坐啸风清塞，谢脁裁诗月满楼。武元衡酬严司空见寄</p>
<p>　　写　景</p>
<p>　　人烟寒橘柚，秋色老梧桐。李白</p>
<p>　　树交花两色，溪合水重流。蒋别南溪别业</p>
<p>　　鸟归沙有迹，帆过浪无痕。贾岛江亭晚望</p>
<p>　　江树临洲晚，沙禽对水寒。刘长卿七里滩</p>
<p>　　秋应为红叶，雨不厌苍苔。李义山</p>
<p>　　霜空极天静，寒月带江流。张说</p>
<p>　　风度蝉声远，云开雁路长。隋王胄雨晴</p>
<p>　　草木穷秋后，山川落照时。杜牧寄友人</p>
<p>　　就暖风光偏着柳，辞寒雪影半藏梅。马怀素应制</p>
<p>　　春融只恐乾坤醉，水阁深知世界浮。罗隐春日湘中题岳麓寺</p>
<p>　　咏　物</p>
<p>　　白波吹粉壁，青嶂插雕梁。杜甫严公厅事岷山沱江图</p>
<p>　　绿攒伤手刺，红堕断肠英。朱余庆蔷薇</p>
<p>　　影高群木外，香满一轮中。张荐月中桂</p>
<p>　　气蒙杨柳重，寒勒牡丹迟。刘得仁春雨</p>
<p>　　小叶风吹长，寒花露濯鲜。符子珪芳树</p>
<p>　　千载白衣酒，一生青女霜。罗隐咏菊</p>
<p>　　云凝巫峡梦，帘闭景阳妆。牡丹</p>
<p>　　谁怜一片影，相失万重云。杜甫孤雁</p>
<p>　　花间燕子栖鳷鹊，竹下鹓雏绕凤凰。苏颋寓直</p>
<p>　　鹤盘远势投孤屿，蝉曳残声过别枝。方干字字有功</p>
<p>　　造　理</p>
<p>　　病知新事少，老别故交难。崔涂别故人</p>
<p>　　马为赊来贵，童因借得顽。姚合</p>
<p>　　雪晴山脊见，沙浅浪痕交。章八元江行</p>
<p>　　楼高惊雨阔，木落觉城空。李洞听白公话旧</p>
<p>　　兴因樽酒洽，愁为故人轻。张继春夜皇甫冉宅劝酒</p>
<p>　　径转危峰逼，桥斜缺岸妨。杜审言山池</p>
<p>　　为月窗从破，因诗壁重泥。项斯题令狐处士溪居</p>
<p>　　寺远僧来少，桥危客过稀。许浑题韦处士山居</p>
<p>　　买栽池馆恐无地，看到子孙能几家。罗邺牡丹</p>
<p>　　自缘今日人心别，未必秋香一夜衰。郑谷十日菊</p>
<p>　　入　画</p>
<p>　　碧知湖外草，红见海东云。杜甫</p>
<p>　　天晴一雁远，海阔孤帆迟。李白送张舍人</p>
<p>　　松门天竺寺，花洞若耶溪。张籍送卢处士游吴越</p>
<p>　　山昏函谷雨，木落洞庭波。许浑送人南游</p>
<p>　　山远疑无树，湖平似不流。韦丞庆浮江</p>
<p>　　晓烟平似水，高树暗如山。雍陶塞上</p>
<p>　　桑柘晴川口，牛羊落照间。吕温宴别</p>
<p>　　驿道青枫外，人烟绿屿间。孙逖杨子江楼</p>
<p>　　春潮带雨晚来急，野渡无人舟自横。韦应物滁州西涧</p>
<p>　　绿树绕村含细雨，寒潮背郭卷平沙。温庭筠送人</p>
<p>　　典　重</p>
<p>　　上公周太保，副相汉司空。岑参送李太保</p>
<p>　　八荒开寿域，一气转洪钧。杜甫</p>
<p>　　气蒸云梦泽，波动岳阳城。孟浩然洞庭</p>
<p>　　黄阁开帷幄，丹墀拜冕旒。钱起</p>
<p>　　地控吴襟带，才光汉缙绅。皇甫冉送常君赴升州</p>
<p>　　圣藻垂寒露，仙杯落晚霞。沈佺期应制</p>
<p>　　星月悬秋汉，风霜入曙钟。李峤饯骆四</p>
<p>　　天势围平野，河流入断山。畅当登鹳雀楼</p>
<p>　　銮舆迥出仙门柳，阁道遥看上苑花。王维和御制</p>
<p>　　帘卷青山巫峡晓，烟开碧树渚宫秋。武元衡酬严司空见寄</p>
<p>　　清　新</p>
<p>　　小桃初谢后，双燕恰来时。郑谷杏花</p>
<p>　　贞为台里柏，芳作省中兰。包何寓直</p>
<p>　　一宵犹几刻，两岁欲平分。曹松除夜</p>
<p>　　微月初三夜，新蝉第一声。白居易闻蝉</p>
<p>　　野色寒来浅，人家乱后稀。罗隐秋浦</p>
<p>　　行到水穷处，坐看云起时。王维入山</p>
<p>　　晓日寻花去，春风带酒归。李廊少年行</p>
<p>　　树初黄叶日，人欲白头时。白居易途中感秋</p>
<p>　　留连戏蝶时时舞，自在娇莺恰恰啼。杜甫</p>
<p>　　蝴蝶梦中家万里，子规枝上月三更。崔涂</p>
<p>　　奇　伟</p>
<p>　　戟枝迎日动，阁影助松寒。刘禹锡春日退朝</p>
<p>　　霜蹄千里骏，风翮九霄鹏。杜甫</p>
<p>　　蛰龙三冬卧，老鹤万里心。杜甫</p>
<p>　　风流岘首客，花艳大堤倡。韩愈送李尚书赴襄阳</p>
<p>　　水声巫峡里，山色夜郎西。李嘉祐送人</p>
<p>　　秦地吹箫女，湘波鼓瑟妃。韩愈凉国公主挽诗</p>
<p>　　盖海旗幢出，连天观阁开。韩愈送郑尚书赴南海</p>
<p>　　壁垒依寒草，旌旗动夕阳。郎士元早春登城</p>
<p>　　残星数点雁横塞，长笛一声人倚楼。赵嘏</p>
<p>　　玉节在船清海怪，金函开诏拜夷王。姚合送源中丞赴新罗</p>
<p>　　绮　丽</p>
<p>　　御鞍金騕褭，宫砚玉蟾蜍。杜甫赠李秘书</p>
<p>　　风筝吹玉柱，露井冻银床。杜甫谒玄元皇帝庙</p>
<p>　　柳塘春水慢，花坞夕阳迟。严维</p>
<p>　　舞鬟金翡翠，歌颈玉蛴螬。白居易献裴令公</p>
<p>　　锦帐郎官醉，罗衣舞女娇。李白寄王汉阳</p>
<p>　　风暖鸟声碎，日高花影重。杜荀鹤春宫怨</p>
<p>　　酒绿市桥春，漏闲宫殿午。李正封清明日</p>
<p>　　露晓红兰重，云晴碧树高。许浑晓发寄李师晦</p>
<p>　　急管画催平乐酒，春衣夜宿杜陵花。韩翃赠张千牛</p>
<p>　　歌绕夜梁珠宛转，舞娇春席雪朦胧。罗隐商于驿东望有感</p>
<p>　　刻　琢</p>
<p>　　露菊班丰镐，秋蔬影涧瀍。杜甫夔府咏怀</p>
<p>　　坠露清金阁，流萤点玉除。乔备长门怨</p>
<p>　　苦调琴先觉，愁容镜独知。王适古离别</p>
<p>　　道进愁还浅，年加睡却轻。卢得仁秋夜寄友人</p>
<p>　　云蔽望乡处，雨愁为客心。戴戭清溪馆作</p>
<p>　　杜魄呼名叫，巴江学字流。李远送友人入蜀</p>
<p>　　云迎出塞马，风卷渡河旗。沈佺期送人北征</p>
<p>　　雀声花外瞑，客思柳边春。温庭筠江岸</p>
<p>　　五夜有心随暮雨，百年无节待秋霜。无名氏嘲失节妇</p>
<p>　　三台位缺严陵卧，百战功高范蠡归。温庭筠和友人题壁</p>
<p>　　自　然</p>
<p>　　只应松上鹤，便是洞中人。杜荀鹤访道者不遇</p>
<p>　　今宵一别后，何处更相逢。于武陵与故人别</p>
<p>　　飞来南浦水，半是华山云。于武陵赠王隐人</p>
<p>　　忽闻哀痛诏，又下圣明朝。杜甫收京</p>
<p>　　承恩不在貌，教妾若为容。杜荀鹤春宫怨</p>
<p>　　共看今夜月，独作异乡人。张溢寄友人</p>
<p>　　有僧飞锡到，留客话松间。冷朝阳游华严寺</p>
<p>　　羞将新白发，却对旧青山。于武陵西归</p>
<p>　　却从城里携琴去，许到山中寄药来。贾岛送胡道士</p>
<p>　　朝廷有道青春好，门馆无私白日闲。薛能献仆射相公</p>
<p>　　寒　苦</p>
<p>　　兴幽松雪见，心苦砚冰知。李洞感知上李侍郎</p>
<p>　　暮随江鸟宿，寒共岭猿愁。许浑送客归南溪</p>
<p>　　夜蛩偏傍枕，寒鸟数移柯。刘长卿月下呈章秀才</p>
<p>　　涧冰妨鹿饮，山雪阻僧归。张乔山中冬夜</p>
<p>　　水声冰下咽，沙路雪中平。刘长卿</p>
<p>　　风冷衣裳脆，天寒笔砚清。姚合秋月山中</p>
<p>　　雪岭无人迹，冰河足雁声。卢纶从军行</p>
<p>　　塞迥连天雪，河深彻底冰。马载边将</p>
<p>　　冰横晓渡胡兵合，雪满穷沙汉骑迷。赵嘏平戎</p>
<p>　　夜长檐霤寒无寝，日晏厨烟冷未炊。穷窘</p>
<p>　　豪　壮</p>
<p>　　山河扶绣户，日月近雕梁。杜甫玄元皇帝庙</p>
<p>　　吴楚东南坼，乾坤日夜浮。杜甫洞庭湖</p>
<p>　　黄山四千仞，三十二莲峰。李白送温处士</p>
<p>　　天上白玉京，十二楼五城。李白</p>
<p>　　虹截半江雨，风驱大泽云。王贞白雨后登庾楼</p>
<p>　　阊阖连云起，岩廊拂雾开。沈佺期元旦早朝</p>
<p>　　楚阔天垂草，吴空月上波。张蠙送人东归</p>
<p>　　太液天为水，蓬莱雪作山。宗楚客遇雪应制</p>
<p>　　伯仲之间见伊吕，指挥若定失萧曹。杜甫</p>
<p>　　帆飞楚国风涛阔，马渡蓝关雨雪多。杜荀鹤辞郑员外入关赴举</p>
<p>　　工　巧</p>
<p>　　浦转山初尽，虹斜雨半分。顾飞熊住杭州</p>
<p>　　木落山城出，潮生海棹归。喻坦之晚泊富春</p>
<p>　　古树老连石，芦花间渚田。岑参晚泊五渡</p>
<p>　　岩狖牵垂果，湍禽接迸鱼。顾飞熊天河阁到啼猿阁即事</p>
<p>　　鸟归花影动，鱼没浪痕圆。悟清</p>
<p>　　树势连巴没，江声入楚流。方干送姚合赴金州</p>
<p>　　水落金沙浅，云高玉叶疏。沈君道应令</p>
<p>　　暗香惹步涧花落，晚影逼帘溪鸟回。罗邺沧浪峡</p>
<p>　　野寺山边斜有径，渔家竹里半开门。李嘉祐送宋中书游江东</p>
<p>　　精　绝</p>
<p>　　月明三峡曙，潮满二江春。张循之巫山高</p>
<p>　　风清江上树，霜洒月中砧。僧贯休</p>
<p>　　风兼残雪起，河带断冰流。于良史冬月晚望</p>
<p>　　客寻朝磬至，僧背夕阳归。崔峒崇福寺</p>
<p>　　客帆和雁落，霜叶向人飞。罗隐东归途中作</p>
<p>　　雪侵帆影落，风逼雁行斜。赵嘏江行</p>
<p>　　晚秋淮水上，新月楚人家。刘方平淮上秋夜</p>
<p>　　晚色寒芜远，秋声候雁多。权德舆送人</p>
<p>　　杨柳风多潮未落，蒹葭霜在雁初飞。赵嘏长安与友生话旧</p>
<p>　　燕知社日辞巢去，菊为重阳冒雨开。皇甫冉秋日东郊</p>
<p>　　闲　适</p>
<p>　　水舂云母碓，风扫石楠花。李白送内寻庐山女道士</p>
<p>　　砚和青霭冻，帘对白云垂。喻坦之寄姚少府</p>
<p>　　湖声莲叶雨，野色稻花风。张籍送人及第归越</p>
<p>　　子能渠细石，吾亦沼清泉。杜甫</p>
<p>　　趁钟开静户，带叶卷残书。周贺酬吴处士</p>
<p>　　浥露收新稼，迎寒葺旧庐。皇甫冉送王山人归别业</p>
<p>　　竹引携琴入，花邀载酒过。孟浩然山池</p>
<p>　　地深新事少，官散故交疏。周贺赠卢长史</p>
<p>　　闲花半落犹邀蝶，白鸟双飞不避人。方干题睦州环溪亭</p>
<p>　　苍苔浊酒林中静，碧水春风野外昏。杜甫漫兴</p>
<p>　　幽　野</p>
<p>　　树深时见鹿，溪午不闻钟。李白访戴道士</p>
<p>　　树停沙岛鹤，茶会石桥僧。周贺赠朱余庆</p>
<p>　　檐前花覆地，竹外鸟窥人。祖咏清川别业</p>
<p>　　寺分一泒水，僧锁半房山。裴说道林寺</p>
<p>　　泉涌阶前地，云生户外峰。僧灵一宿天柱观</p>
<p>　　一径野花落，孤村春水生。杜甫</p>
<p>　　竹径通幽处，禅房花木深。常建破山寺</p>
<p>　　窗接停猿树，岩飞浴鹤泉。温庭筠寄僧</p>
<p>　　澄江月上见鱼掷，荒径叶干闻犬行。周贺江馆书事</p>
<p>　　隔岸鸡鸣春耨去，邻家犬吠夜渔归。方干山中言事</p>
<p>　　羁　旅</p>
<p>　　鸡声荒戍晓，雁过古城秋。许浑泊松江渡</p>
<p>　　鸡声茅店月，人迹板桥霜。温庭筠早行</p>
<p>　　寒树鸟初动，霜桥人未行。刘禹锡途中早发</p>
<p>　　客泪题书落，乡愁对酒宽。</p>
<p>　　对酒惜余景，问程愁乱山。戴叔伦逢董校书</p>
<p>　　灯影秋江寺，篷声夜雨船。温庭筠送僧</p>
<p>　　见雁思乡信，闻猿积泪痕。岑参巴南舟中即事</p>
<p>　　众鸟已归树，旅人犹过山。任藩旅次</p>
<p>　　楚水晚凉催客早，杜陵秋思傍蝉多。周贺游南塘寄王知白</p>
<p>　　雁飞南浦砧初断，月满西楼酒半醒。夏宝松宿江城诗因号为夏江城</p>
<p>　　佳　境</p>
<p>　　岩花点寒溜，石磴扫春云。权德舆宿栖岩</p>
<p>　　山光悦鸟性，潭影空人心。常建破山寺</p>
<p>　　碧溪风澹态，芳树雨余姿。杜牧途中作</p>
<p>　　烟峰高下翠，日浪浅深明。唐太宗春日登眺</p>
<p>　　江村片雨外，野寺夕阳边。岑参晓发五渡</p>
<p>　　溪中云隔寺，夜半雪添泉。项斯寄石桥僧</p>
<p>　　露晓蒹葭重，霜晴橘柚垂。马载宿僧房</p>
<p>　　轻烟不入宫中树，佳气常薰仗外峰。钱起从驾幸甘泉宫</p>
<p>　　树色渐分双阙里，漏声遥在百花中。皇甫曾早朝</p>
<p>　　警　策</p>
<p>　　竹阴行处密，僧腊别来高。张乔僧房</p>
<p>　　川回吴岫失，塞阔楚云低。皇甫冉送人</p>
<p>　　雁断知风急，湖平得月多。白居易松江亭</p>
<p>　　树隔朝云合，猿窥晓月啼。李嘉祐送人</p>
<p>　　草碍人行缓，花繁鸟度迟。卢照邻山行</p>
<p>　　山带新晴雨，溪留闰月花。戎昱闰春宴溪庄</p>
<p>　　客为忙多去，僧因饭暂留。白居易赠韦山人</p>
<p>　　树隔高关断，天连大漠空。李频送人往塞北</p>
<p>　　雁行云接参差翼，庭树风开次第花。章孝标赠刘侍御三子弟同时及第</p>
<p>　　文章旧价留鸾掖，桃李新阴在鲤庭。杨汝士压倒元白之句</p>
<p>　　引　带</p>
<p>　　春山和雪静，寒水带冰流。赵嘏送人归觐</p>
<p>　　飞花隋蝶舞，艳曲伴莺娇。李峤春日应制</p>
<p>　　孤城向水闭，独鸟背人飞。刘长卿余干旅舍</p>
<p>　　疏帘看雪卷，深户映花关。韩翃题僧房</p>
<p>　　溪浪和星动，松阴带鹤移。杜荀鹤宿僧院因赠</p>
<p>　　秋水牵沙落，寒藤抱树疏。庾信穷秋</p>
<p>　　冻柳含风落，寒花照日鲜。刘孝标</p>
<p>　　巢鹤和钟唳，诗僧倚锡吟。郑谷题兴善寺</p>
<p>　　月转碧梧移鹊影，露低红叶湿萤光。许浑宿望亭驿寄苏州同游</p>
<p>　　桥通小市家林近，山带平湖野寺连。韩翃送冷朝阳归上元</p>
<p>　　连　珠句中字相对</p>
<p>　　百年双白鬓，一别五秋萤。</p>
<p>　　四年三月半，新笋晚花时。元稹题褒城驿</p>
<p>　　远山芳草外，流水落花中。司空曙鲜于秋林园</p>
<p>　　千峰孤独外，片雨一更中。韩翃夜宴</p>
<p>　　空城流水在，荒泽旧村稀。李嘉祐</p>
<p>　　万水千山路，孤舟尽日程。贾岛</p>
<p>　　窗灯寒几净，檐雨晓阶愁。杨衡</p>
<p>　　五湖三亩宅，万里一归人。沈佺期诗</p>
<p>　　叠嶂悬流平地起，危楼曲阁半天开。刘宪山庄应制</p>
<p>　　积水长天迷远客，荒城极浦足寒云。皇甫曾送李录事</p>
<p>　　合　璧句中意相关</p>
<p>　　舟移城入树，岸阔水浮村。岑参泛渼陂</p>
<p>　　沙平寒水落，叶脱晚枝空。褚亮喜雾</p>
<p>　　雾卷晴山出，风恬晚浪收。李峤初雾</p>
<p>　　径滑苔粘履，潭深水没篙。白居易献裴令公</p>
<p>　　砌冷虫喧坐，帘疏月到床。岑参送郑侍御</p>
<p>　　山晓云和雪，汀寒月照霜。皇甫冉送权骅</p>
<p>　　海曙云浮日，江遥水合天。刘沧发浙江</p>
<p>　　檐燕酬莺语，庭花杂絮飘。姚合</p>
<p>　　风传鼓角霜侵戟，云卷笙歌月上楼。许浑将南行陪崔尚书宴</p>
<p>　　三春月照千山路，十日花开一夜风。温飞卿寄苗绅</p>
<p>　　眼用活字五言以第三字为眼七言以第五字为眼</p>
<p>　　孤灯燃客梦，寒杵捣乡愁。岑参客舍</p>
<p>　　夜灯移宿鸟，秋雨禁行人。张蠙经荒驿</p>
<p>　　危峰入鸟道，深谷富猿声。郑世翼巫山高</p>
<p>　　白沙留月色，绿竹助秋声。李白题苑溪馆</p>
<p>　　春阴妨柳絮，月黑见梨花。郑谷村舍</p>
<p>　　风枝惊散鹊，露草覆寒蛩。戴叔伦客舍</p>
<p>　　草砌消寒翠，花缸敛夜红。骆宾王初秋</p>
<p>　　反照开岚翠，寒潮荡浦沙。赵嘏江行</p>
<p>　　万里山川分晓梦，四邻歌管送春愁。许浑赠何押衙</p>
<p>　　莺传旧语娇春日，花学严妆妒晓风。章孝标古宫行</p>
<p>　　眼用响字</p>
<p>　　青山入官舍，黄鸟出宫墙。岑参送郑少府赴滏阳</p>
<p>　　荷香销晚夏，菊气入新秋。骆宾王晚泊</p>
<p>　　静窗寻客话，古寺觅僧棋。姚合寄王度</p>
<p>　　片帆通雨露，积水隔华夷。李益使新罗</p>
<p>　　远帆春水阔，高寺夕阳多。许浑</p>
<p>　　春流无旧岸，夜色失诸峰。曹松九松书事</p>
<p>　　烟芜敛暝色，霜菊发寒姿。权德舆九日宴</p>
<p>　　路转青山合，峰回白日曛。陈子昂入峡</p>
<p>　　沙头宿鹭联拳静，船尾跳鱼拨刺鸣。杜甫</p>
<p>　　长承密旨归家少，独奏边机出殿迟。王建赠王守澄内侍</p>
<p>　　眼用拗字</p>
<p>　　掬水月在手，弄花香满衣。于良史春山</p>
<p>　　渡口月初上，人家渔未归。刘长卿余干旅舍</p>
<p>　　残雪入林路，暮山归寺僧。皇甫曾送僧</p>
<p>　　孤雁背秋色，远帆开浦烟。周贺送杨岳归巴陵</p>
<p>　　雁惜楚山晚，蝉知秦树秋。司空曙题江陵临沙驿楼</p>
<p>　　残影郡楼月，一声关树鸡。刘沧早行</p>
<p>　　云卷四山雪，风凝千树霜。许浑早发路中次甘水</p>
<p>　　树密早蜂乱，江泥轻燕斜。杜甫</p>
<p>　　寒林叶落鸟巢出，古渡风高渔艇稀。杜牧五湖馆水亭怀别</p>
<p>　　卷帘阴薄漏山色，欹枕韵寒宜雨声。秦韬玉竹</p>
<p>　　眼用实字</p>
<p>　　夜潮人到郭，春雾鸟啼山。张凡赠薛鼎臣</p>
<p>　　旅愁春入越，乡梦夜归秦。白居易避地越地江楼望归</p>
<p>　　后峰秋有雪，远涧夜鸣泉。司空曙寄僧</p>
<p>　　星河秋一雁，砧杵夜千家。韩翃秋夜即事</p>
<p>　　野渡波摇月，寒城雨翳钟。方干从兄韦郜</p>
<p>　　古寺碑横草，阴廊画杂苔。顾况废寺</p>
<p>　　残暑蝉催尽，新秋雁带来。白居易宴散</p>
<p>　　雪夜书千卷，花时酒一瓢。许浑寄友人</p>
<p>　　半夜腊因风卷去，五更春被角吹来。曹松除夜</p>
<p>　　朝登剑阁云随马，夜渡巴江雨洗兵。岑参奉和相公发苔昌</p>
<p>　　实字妆句</p>
<p>　　日月低秦树，乾坤绕汉宫。杜甫</p>
<p>　　树翳楼台月，帆飞鼓角风。周繇送薛尚书</p>
<p>　　沙岸江村近，松门山寺深。孟浩然送人</p>
<p>　　茶炉天姥客，棋席剡溪僧。温庭筠宿僧寺</p>
<p>　　银龙衔烛烬，金凤起炉烟。萧放冬夜对妓</p>
<p>　　冰城朝浴铁，地道夜御枚。</p>
<p>　　残药沾鸡犬，灵香出凤麟。顾况</p>
<p>　　玉检茱萸匣，金泥苏合香。吴均秦王卷衣</p>
<p>　　旌旗日暖龙蛇动，宫殿风微燕雀高。杜甫早朝</p>
<p>　　潮生水国蒹葭响，雨过山城橘柚疏。许浑</p>
<p>　　虚字妆句</p>
<p>　　长贫惟要健，渐老不禁愁。张籍寄王中丞</p>
<p>　　已行难避雪，何处合逢花。</p>
<p>　　身外唯须醉，人间半是愁。司空曙</p>
<p>　　飘飖抟击便，容易往来游。杜甫</p>
<p>　　未满先求退，归闲不厌贫。李嘉祐送房明府</p>
<p>　　乍见翻疑梦，相悲各问年。钱起</p>
<p>　　与世长疏索，唯僧得往还。朱庆余</p>
<p>　　只忧连夜雨，又过一年春。李敬方饮酒</p>
<p>　　艳丽最宜新着雨，娇饶全在欲开时。郑谷海棠</p>
<p>　　渐老更思深处隐，多闲惟借上方眠。贾岛</p>
<p>　　首用虚字</p>
<p>　　无风云出塞，不夜月临关。杜甫</p>
<p>　　无人花色惨，多雨鸟声寒。李嘉祐江阴道中</p>
<p>　　以吾为世旧，怜尔继家风。李嘉祐送张秀才</p>
<p>　　出关逢落叶，傍水见寒花。李嘉祐送章九往濠州</p>
<p>　　到江吴地尽，隔岸越山高。僧处默吴越纪事</p>
<p>　　似暖花消地，无声玉满堂。李景春雪</p>
<p>　　载酒寻山宿，思人带雪过。司空曙赠李端</p>
<p>　　无边落木萧萧下，不尽长江滚滚来。杜甫</p>
<p>　　但将酩酊酬佳节，不用登临怨落晖。杜牧之九日</p>
<p>　　上三下二七言上五下二</p>
<p>　　野店寒无客，风巢动有禽。周繇送宇文虞</p>
<p>　　似梅花落地，如柳絮因风。本朝王淡交雪诗</p>
<p>　　送终时有雪，归葬处无云。任藩哭友人</p>
<p>　　永夜角声愁自语，中天月色好谁看。杜甫宿府</p>
<p>　　轻重对意高则不觉</p>
<p>　　江流天地外，山色有无中。王维汉江</p>
<p>　　独来成怅望，不去泥栏干。唐彦谦惜花</p>
<p>　　自当舟楫路，应济往来人。张众甫三州渡</p>
<p>　　桑麻深雨露，燕雀半生成。杜甫屏迹</p>
<p>　　三分割据纡筹策，万古云霄一羽毛。杜甫</p>
<p>　　门临莽苍经年闭，身远嫖姚几日归。李嘉祐</p>
<p>　　宋朝警句</p>
<p>　　五　言</p>
<p>　　野水无人渡，孤舟尽日横。寇莱公</p>
<p>　　山势蜂腰断，溪流燕尾分。夏英公</p>
<p>　　柳间黄鸟路，波底白鸥天。蔡天启</p>
<p>　　井泉分地脉，砧杵共秋声。徐铉</p>
<p>　　峰多巧障日，江远欲浮天。东坡</p>
<p>　　一鸠鸣午寂，双燕语春愁。陈传道</p>
<p>　　溪声长在耳，山色不离门。李涛</p>
<p>　　扫地树留影，拂床琴有声。李涛</p>
<p>　　手香橙熟后，发脱草枯时。唐子西</p>
<p>　　片云明外暗，斜日雨边晴。唐子西</p>
<p>　　一朝厌蜗角，万里骑鹏背。洪龟父</p>
<p>　　着衣轻有晕，入水淡无痕。徐忻</p>
<p>　　新霜染枫叶，皓月借芦花。杨徽之</p>
<p>　　境闲僧度水，云静鹤归松。惠崇</p>
<p>　　惊蝉移古柳，斗雀堕寒庭。惠崇</p>
<p>　　寒禽栖古柳，破月入微云。惠崇</p>
<p>　　曙分林影外，春尽鸟声中。蔡懋</p>
<p>　　去路正黄叶，别君堪白头。僧惟凤秋日送人</p>
<p>　　雨势宫城阔，秋声禁树多。刘筠直禁中</p>
<p>　　七　言</p>
<p>　　船中闻雁洞庭夜，床下有蛩长信秋。钱昭度</p>
<p>　　风前有恨梅千点，溪上无人月一痕。吴可</p>
<p>　　云埋山麓藏秋雨，叶脱林梢带晚风。陈知默</p>
<p>　　树移午影重帘静，门对春风十日闲。吕居仁</p>
<p>　　鹤归已改新城郭，牛卧重寻旧墓田。钱熙送人拜扫</p>
<p>　　干斗气沉龙已化，置刍人去榻犹悬。晏元献送人知洪州</p>
<p>　　偶题岩石云生笔，间绕庭松露湿衣。杨徽之僧舍</p>
<p>　　游鱼顾影惊寒月，宿鹭迷群下夕阳。蔡九峰白莲</p>
<p>　　静寻啄木藏身处，闲看游丝到地时。</p>
<p>　　绿章封事缄初启，青凤求凰尾乍开。丁谓芭蕉</p>
<p>　　窥人鸟唤悠飏梦，隔水山供宛转愁。荆公午枕</p>
<p>　　细数落花因坐久，缓寻芳草得归迟。荆公</p>
<p>　　一水护田将绿绕，两山排闼送青来。荆公</p>
<p>　　陇雁半惊天在水，征人相顾月如霜。王君玉闻角</p>
<p>　　万壑松声山雨过，一川花气水风生。</p>
<p>　　沙软绿头相并鸭，水深红尾自跳鱼。高子勉</p>
<p>　　客子光阴诗卷里，杏花消息雨声中。陈去非</p>
<p>　　负郭生涯千亩竹，长年心事四愁诗。石敏若</p>
<p>　　千里江山渔笛晚，十年灯火客毡寒。石敏若</p>
<p>　　桃李春风一杯酒，江湖夜雨十年灯。山谷</p>
<p>　　雪意未成云着地，秋声不断雁连天。钱惟演</p>
</div>
</div>
<div class="bookvmiddle">
<a href="/guwen/bookv_17521.aspx">上一章</a>
<a href="/guwen/book_207.aspx" style="border:0px;line-height:27px; height:27px;">目录</a>
<a href="/guwen/bookv_17523.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
