
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平广记·卷四百零九·草木四_古诗文网
</title>
<meta content="草花　旌节花　野悉密花　都胜花　簇蝶花　茙葵　金灯花　金钱花　毗尸沙花木花　叙牡丹　白牡丹　红紫牡丹　正倒晕牡丹　合欢牡丹　染牡丹花　斸牡丹月桂花　牡桂花　桂花　海石榴花　南海朱槿" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_11208.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" id="left9162" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷四百零九·草木四</b></span>
<a href="javascript:PlayBookv(11208)" style="margin-left:5px;"><img alt="" height="16" id="speakerimgBookv11208" src="/img/speaker.png" width="16"/></a>
<a href="javascript:ShowYizhu(9162)" id="leftbtn9162" style=" float:right;line-height:20px; height:20px; width:40px; border:1px solid #999999; color:#999999; text-align:center;font-size:14px;-moz-border-radius:5px;-webkit-border-radius:5px;border-radius:5px;">译注</a>
<span id="bookvPlay11208" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89%e3%80%81%e6%89%88%e8%92%99%e3%80%81%e5%be%90%e9%93%89%e7%ad%89">李昉、扈蒙、徐铉等</a></p>
<div class="contson">
<p>　　草花　旌节花　野悉密花　都胜花　簇蝶花　茙葵　金灯花　金钱花　毗尸沙花</p>
<p>　　木花　叙牡丹　白牡丹　红紫牡丹　正倒晕牡丹　合欢牡丹　染牡丹花　斸牡丹</p>
<p>　　月桂花　牡桂花　桂花　海石榴花　南海朱槿　岭表朱槿　红槿花　那提槿花</p>
<p>　　佛桑花　贞桐花　栀子花　山茶花　三色石楠花　比闾花　木莲花　那伽花</p>
<p>　　木兰花　异木花　碧玫瑰　刺桐花　怀风花　踯躅花　凌霄花　分枝荷　夜舒荷</p>
<p>　　睡莲花　碧莲花　染青莲花　三朵瑞莲　藕　莲实　芰菱</p>
<p>　　草花</p>
<p>　　旌节花　　</p>
<p>　　黎州汉源县有旌节花，去地三二尺，行行皆如旌节也。（出《黎州汉源县图经》）</p>
<p>　　野悉密花　　</p>
<p>　　野悉密出佛林国，亦出波斯国。苗长七八尺，叶似梅。四时敷荣。其花五出，白色，不结子。花开时，遍野皆香。与岭南詹糖相类。西域人常采其花，压以为油，涂其香滑。</p>
<p>　　都胜花　　</p>
<p>　　都胜花，紫色，两重心，数叶卷上，如芦朵，蕊黄叶细。</p>
<p>　　簇蝶花　　</p>
<p>　　簇蝶花，花朵簇一蕊，如莲房。色浅红。出在温州。</p>
<p>　　茙葵　　</p>
<p>　　茙葵，本湖中葵也，一名胡葵。似葵。大者红，可缉为布。烧作灰，藏大火，久不灭。有重台者。</p>
<p>　　金灯花　　</p>
<p>　　金灯一曰九形，花叶不相见。俗恶人家种之，故一名无义草。</p>
<p>　　金钱花　　</p>
<p>　　金钱花。梁时荆州掾属，双六赌金钱，钱尽，以金钱花相足。鱼弘谓得花胜得钱。</p>
<p>　　毗尸沙花　　</p>
<p>　　毗尸沙，一名曰中金钱花。本出外国，梁大同二年来中土。（已上七花并出《酉阳杂俎》）</p>
<p>　　木花</p>
<p>　　叙牡丹　　</p>
<p>　　牡丹花，世谓近有。盖以隋末文士集中，无牡丹歌诗。则杨子华有昼牡丹处极分明。子华北齐人，则知牡丹花亦已久矣（出《尚书故实》）。又《谢康乐》集，亦言“竹间水际多牡丹”。而隋朝《种植法》七十余卷中，不说牡丹者，则隋朝花药中所无也。（出《酉阳杂俎》）</p>
<p>　　白牡丹　　</p>
<p>　　唐开元末，裴士淹为郎官，奉使幽冀回，至汾州众香寺，得白牡丹一棵。值于长兴私地。天宝中，为都下奇赏。当时名士，有《裴给事宅看牡丹》诗。诗寻访未获。太常博士张乘，尝见裴祭酒说，又房琯有言：“牡丹之会，琯不与焉。”（出《酉阳杂俎》）</p>
<p>　　红紫牡丹　　</p>
<p>　　唐至德中，马仆射总镇太原。得红紫二色牡丹，移于城中。元和初犹少，今与茙葵较（“较”字原阙。据明抄本、陈校本补。）多少耳。（出《酉阳杂俎》）</p>
<p>　　正倒晕牡丹　　</p>
<p>　　长安兴唐寺，有牡丹一棵，唐元和中，著花二千一百朵。其色有正晕倒晕，浅（“浅”原作“深”，据明抄本、陈校本改）红深紫，黄白檀等，独无深红。又无花叶中无抹心者。重台花。有花面径七八寸者。（出《酉阳杂俎》）</p>
<p>　　合欢牡丹　　</p>
<p>　　长安兴善寺素师院牡丹，色绝嘉。元和末，一枝花合欢。（出《酉阳杂俎》）</p>
<p>　　染牡丹花　　</p>
<p>　　唐朝韩文公愈，有疏从子侄，自江淮来。年甚少，韩令学院中伴子弟。子弟悉为凌辱。韩知，遂送街西僧院中，令读书。经旬，寺主纲复诉其狂率，韩遽令归，且责曰：“市肆贱类，营衣食，尚有一事长处。汝所为如此，竟作何物？”侄拜谢。徐曰：“某有一艺，恨叔不知。”因指阶前牡丹曰：“叔要此花青紫黄赤，唯命也。”韩大奇之，遂给所须试之。乃竖箔曲，尽遮牡丹丛，不令人窥。掘棵四面，深及其根，宽容人坐。唯赍紫鑛轻粉朱红，旦暮治其根。凡七日，遂掩坑。白其叔曰：“根校迟一月。”时冬初也，牡丹本紫，及花发，色黄红历缘。每朵有一联诗，字色紫分明，乃是韩公出关时诗头一韵，曰：“云横秦岭家何在？雪拥蓝关马不前”十四字。韩大惊异。遂乃辞归江淮，竟不愿仕。（出《酉阳杂俎》）</p>
<p>　　斸牡丹　　</p>
<p>　　长安贵游尚牡丹，三十余年矣。每春暮，车马若狂，以不就玩为耻。金吾铺围外寺观，种以求利，一本有数万者。元和末，韩令侄（《国史补》中“侄”作“始”）至长安，私第有之，遽令斸去。曰：“吾岂效儿女子也？”（出《国史补》）</p>
<p>　　月桂花　　</p>
<p>　　月桂，叶如桂。花浅黄色，四瓣。青蕊，花盛发如柿蒂。出蒋山。（出《酉阳杂俎》）</p>
<p>　　牡桂花　　</p>
<p>　　牡桂，叶大如苦竹。叶中有一脉如笔迹。花蒂叶三瓣，瓣端分为两歧。其表色浅黄，近歧浅红色。花六瓣，色白。心凸起如荔枝。其枝紫。出婺州山中。（出《酉阳杂俎》）</p>
<p>　　桂花　　</p>
<p>　　桂花，三月开，黄而不白。大庾诗皆称桂花耐日，及张曲江诗“桂华秋皎洁”，妄矣。（出《酉阳杂俎》）</p>
<p>　　海石榴花　　</p>
<p>　　罗多海红并海石榴。唐赞皇李德裕言，花中带海者，悉从海东来。章川花差类海石榴，五朵簇生，叶狭长，重沓承。</p>
<p>　　南海朱槿　　</p>
<p>　　南海四时皆有朱槿，花常开。然一本之内，所发不过一二十花。且开不能如图画者，丛发烂熳。（原阙出处，明抄本作“出《酉阳杂俎》”）</p>
<p>　　岭表朱槿　　</p>
<p>　　岭表朱槿花，茎叶皆如桑树。叶光而厚（南人谓之弗桑）。树身高者（出《酉阳杂俎》），止于四五尺，而枝叶婆娑。自二月开花，至于中冬方歇。其花深红色，五出，如大蜀葵。有蕊一条，长于花叶，上缀金屑，日光所烁，疑有焰生。一丛之上，日开数百朵，虽繁而有艳，且近而无香。暮落朝开。插枝即活，故名之槿。俚女亦采而鬻，一钱售数十朵。若微此花，红梅无以资其色。（出《岭表录异》）</p>
<p>　　红槿花　　</p>
<p>　　岭南红槿，自正月迄十二月常开，秋冬差少耳。（出《岭南异物志》）</p>
<p>　　那提槿花　　</p>
<p>　　那提槿花，紫色，两重叶。外重叶卷心，心中抽茎，高寸余。叶端分五瓣，如蒂。瓣中紫蕊，茎上黄蕊。</p>
<p>　　佛桑花　　</p>
<p>　　闽中多佛桑树。枝叶如桑，唯条上勾。花房如桐花，含长一寸余，似重台状。花亦有浅黄者。南中桐花有深色者。</p>
<p>　　贞桐花　　</p>
<p>　　贞桐，枝端抽赤黄条，条复旁对，分三层。花大如落苏花，黄色。一茎上有五六十朵。</p>
<p>　　栀子花　　</p>
<p>　　诸花少六出者，唯栀子花六出。陶真白（“白”原作“曰”，据明抄本改）言：“栀子剪花六出，刻房七道。”其花香甚，相传即西域薝卜也。</p>
<p>　　山茶花　　</p>
<p>　　山茶，叶如茶树，高者丈余。花大盈寸，色如绯。十二月开。</p>
<p>　　三色石楠花　　</p>
<p>　　衡山石楠花，有紫碧白三色。花大如牡丹。亦有无花者。</p>
<p>　　比闾花　　</p>
<p>　　白州比闾华，其华若羽。伐其木为薪，终日火不败。</p>
<p>　　木莲花　　</p>
<p>　　木莲花，叶似辛夷，花类莲色。出鸣玉溪，卬州亦有。</p>
<p>　　那伽花　　</p>
<p>　　那伽花，状如三春，无叶，华色白，心黄，六瓣。出在舶上。</p>
<p>　　木兰花　　</p>
<p>　　长安敦化坊百姓家，唐大和中，有木兰一树，花色深红。后桂州观察使李勃看宅人，以五千买之。宅在水北。经年，花紫色。</p>
<p>　　异木花　　</p>
<p>　　唐卫公李德裕，尝获异木一株，春花紫。予思木中一岁发花，唯木兰。</p>
<p>　　碧玫瑰　　</p>
<p>　　洛中鬻花木者，言嵩山深处，有碧色玫瑰。而今亡矣。（自那提槿花下并出《酉阳杂俎》）</p>
<p>　　刺桐花　　</p>
<p>　　刺桐花，状如图画者不类。其木为材。三四月时，布叶繁密，后有赤花。间生叶间三五房，不得如画者。红芳满树（谪椽陈去疾，家于闽，因语方物。去疾曰：“闽之泉州刺桐，叶绿而花红房。照物皆朱殷然，与番禺者不同。乃知此地所画者，实阁中之木。非南海之所生也。“椽”原作“缘”，“方”下原有“风”字，“闽之泉州”上原阙“曰”字，皆朱原作家未，“生”原作“意”，据明抄本改）。（出《投荒杂录》）</p>
<p>　　怀风花　　</p>
<p>　　乐游苑自生玫瑰树。下多苜蓿。一名怀风。时人或谓之光风。风在其间常肃然，日照其花有光采，故名曰苜蓿怀风。茂陵人谓之连枝草。（出《西京杂记》）</p>
<p>　　踯躅花　　</p>
<p>　　南中花多红赤，亦彼之方色也，唯踯躅为胜。岭北时有，不如南之繁多也。山谷间悉生。二月发时，照耀如火。月余不歇。（出《岭南异物志》）</p>
<p>　　凌霄花　　</p>
<p>　　凌霄花中露水，损人目。（出《酉阳杂俎》）</p>
<p>　　分枝荷　　</p>
<p>　　汉明帝时，池中有分枝荷，一茎四叶，状如骈盖。实如玄珠，可以饰珮。（出《酉阳杂俎》）</p>
<p>　　夜舒荷　　</p>
<p>　　灵帝时，有夜舒荷，一茎四莲。其叶夜舒昼卷。（出《酉阳杂俎》）</p>
<p>　　睡莲花　　</p>
<p>　　睡莲。南海有睡莲，夜则花低入水。（原阙出处，今见《酉阳杂俎》十九）</p>
<p>　　碧莲花　　</p>
<p>　　宣平（“宣平”原作“唐室”，据陈校本改）中太傅相国卢公，应举时，寄居寿州安丰县别墅。尝游芍陂，见里人负薪者，持碧莲花一朵。公惊问之。答曰：“陂中得之。”卢公后从事浙西。因使淮服。话于太尉卫公李德裕。德裕令搜访芍陂，则无有矣。又遍寻于江渚间，亦终不能得。乃知向者一朵，盖神异耳。（出《尚书故实》）</p>
<p>　　染青莲花　　</p>
<p>　　唐韩文公愈之侄，有种花之异。闻其说于小说（“小说”二字原阙，据明抄本补）。杜给事孺休典（“典”原作“与”，据《北梦琐言》改）湖州，有染户家，池生青莲花。刺史命收莲子归京，种于池沼，或变为红莲，因异之。乃致书问染工。染工曰：“我家有三（“三”原作“公”，据陈校本改）世治靛瓮，尝以莲子浸于瓮底，俟经岁年，然后种之。若以所种青莲花子为种，即其红矣。盖还本质，又何足怪？”乃以所浸莲子寄之。道士申匡图，又见人以鸡矢和土，培芍药花丛，其淡红者悉成深红。染之所益信矣。伪蜀王先主将晏驾，其年，峨眉山娑罗花，悉开白花。又荆文献王未薨前数年，沟港城隍，悉开白莲。一则染以气类，一则表示凶兆，又何疑哉？（原阙出处，明抄本“作出《北梦琐言》”）</p>
<p>　　三朵瑞莲　　</p>
<p>　　伪蜀主当僭位，诸勋贵功臣，竞起甲第。独伪中令赵廷隐，起南宅北宅。千梁万拱，其诸奢丽，莫之与俦。后枕江渎，池中有二岛屿。遂甃石循池，四岸皆种垂杨，或间杂木芙蓉。池中种藕。每至秋夏，花开鱼跃。柳荫之下，有士子执卷者，垂纶者，执如意者，执塵尾者，谈诗论道者。一旦岸之隈，有莲一茎，上分两歧，开二朵。其时谓之太平无事之秋，士女拖香肆艳，看者甚众。赵廷隐画图以进，蜀主叹赏。其时歌者咏者不少。无何，禁苑中有莲一茎，歧分三朵。蜀王开筵宴，召群臣赏之。是时词臣已下，皆贡诗。当时有好事者，图以绘事，至今传之。</p>
<p>　　藕　　</p>
<p>　　苏州进藕，其最上者名伤荷藕。或云，荷名；或云，叶甘为虫所伤；或云，故伤其叶，以长其根。近多重台荷，实中又生花，亦甚异也。（出《国史补》）</p>
<p>　　莲实　　</p>
<p>　　石莲入水沉，唯煎碱卤能浮之。雁食之，粪落山中，百年不坏。相传橡子落水为莲。（出《酉阳杂俎》）</p>
<p>　　芰　　</p>
<p>　　芰一名水菜，一名藓苔。汉武昆明池中，有浮根菱，根出水上，叶沦波下，亦曰青水芰。玄都有芰，碧色，状如鸡飞，名翻鸡芰。仙人凫伯子常采之。（出《酉阳杂俎》）</p>
<p>　　菱　　</p>
<p>　　菱，今人但言菱芰。诸解草木书，亦不分别。唯伍安贫《武（“伍安贫武”原作“五安货五”，据《全唐文》七六一改）陵记》，言四角曰芰，两角曰菱。今苏州折腰菱多两角。荆州有僧，遗段成式一斗郢城菱，三角而无芒，可以挼莎。（出《酉阳杂俎》）</p>
</div>
</div>
<div class="bookvmiddle">
<a href="/guwen/bookv_11207.aspx">上一章</a>
<a href="/guwen/book_119.aspx" style="border:0px;line-height:27px; height:27px;">目录</a>
<a href="/guwen/bookv_11209.aspx">下一章</a>
</div>
</div>
</div>
<div class="right" id="right9162" style="width:580px; display:none;"></div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
