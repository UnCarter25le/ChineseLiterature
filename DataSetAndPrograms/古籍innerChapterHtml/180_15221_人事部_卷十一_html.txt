
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·人事部·卷十一_古诗文网
</title>
<meta content="○手《释名》曰：手，须也，事业之所须也。《毛诗·硕人》曰：手如柔荑。(如荑之新生也。)又《魏风·葛屦》曰：掺掺女手，可以缝裳。又《卫风》曰：执子之手，与子偕老。" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15221.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>人事部·卷十一</b></span>
<a href="javascript:PlayBookv(15221)" style="margin-left:5px;"><img alt="" height="16" id="speakerimgBookv15221" src="/img/speaker.png" width="16"/></a>
<span id="bookvPlay15221" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○手</p>
<p>　　《释名》曰：手，须也，事业之所须也。</p>
<p>　　《毛诗·硕人》曰：手如柔荑。(如荑之新生也。)</p>
<p>　　又《魏风·葛屦》曰：掺掺女手，可以缝裳。</p>
<p>　　又《卫风》曰：执子之手，与子偕老。</p>
<p>　　又《邶·柏舟·北风》曰：北风其凉，雨雪其雱。(普康切。)惠而好我，携手同行。莫赤匪狐，莫黑匪乌。惠而好我，携手同车。</p>
<p>　　又《缁衣·遵大路》：遵大路兮，掺执子之手兮。</p>
<p>　　《礼·曲礼》曰：长者与之提携，则两手捧长者之手。</p>
<p>　　又《檀弓上》曰：孔子蚤作，负手曳杖，逍遥於门。</p>
<p>　　又《檀弓下》曰：原壤之母死，夫子助之沐椁。原壤登木歌曰："狸首之班然，执女手之卷然。"</p>
<p>　　又《玉藻》曰：手容恭。(高且正也。)</p>
<p>　　又《表记》曰：后稷，天下之为烈也，岂一手一足？(烈，业也，言后稷造稼穑，天下世以为业，岂一手一足，喻用之者多无数也。)</p>
<p>　　《左传》曰：宋武公生仲子。仲子生而有文在其手，曰："为鲁人夫人"，故仲子归於我。</p>
<p>　　又《闵公》曰：成季之生也。有文在其手曰"友"。</p>
<p>　　又《宣上》曰：晋灵公不君，宰夫胹熊蹯不熟，杀之，寘诸畚(音本。)使妇人载以过朝。赵盾、士季见其手，问其故而患之。</p>
<p>　　又曰：楚侵郑，穿封戍囚皇颉，公子围与之争之。正于伯州犁。伯州犁上其手，曰："夫子为王子围，寡君之贵介弟也。"下其手，曰："此子为穿封戍，方城外之县尹也。"(上下手以遵囚意。)</p>
<p>　　又曰：邑姜方娠太叔，梦帝谓己："余命而子曰虞，将与之唐，属诸参，而蕃育其子孙。"及生，有文在其手曰"虞"，遂以命之。</p>
<p>　　又曰：齐鲁战于炊鼻。冉竖，(季氏臣也。)射陈武子，中手，失弓而脉拢(武子骂也。)以告平子，曰："有君子白晳，黰须眉，甚口。(甚口，多口。)"平子曰："必子强也。"(子强，武子。)</p>
<p>　　又曰：昔叔向適郑，鬷蔑恶欲观叔向，从使之收器者而往，立於堂下。一言而善。叔向将饮酒而闻之，曰："必鬷明也。"下，执其手以上。</p>
<p>　　又曰：卫侯为灵台於籍圃，与诸大夫饮酒焉。褚师声子袜而登席。(右者见君解袜。)公怒。辞曰："臣有病，异於人。(足存创疾。)若见之，君将欧。(欧，呕吐也，许角切。)"公愈怒。褚师出，公戟其手，曰："必断其足。"</p>
<p>　　《论语摘辅象》曰：仲弓钩文在手，是谓知始。宰我手握户，是谓守道。子游手握文雅，是谓敏士。公冶长手握辅，是谓习道。子贡手握五，是谓受相公。伯周手握直期，是谓疾恶。</p>
<p>　　《孝经援神契》曰：舜手握褒。宋均注曰："手中有褒字也。喻从劳苦起，受褒饬致天祚。"</p>
<p>　　《汉书》曰：萧何闻韩信亡，不及以闻，自追之。人有言上曰："丞相何亡？"上怒，如失左右手。</p>
<p>　　又曰：孝武帝钩弋赵婕妤，家在河间。帝巡狩过河间，望气者言此有奇女，天子亟使使召之。既至，女两手皆拳，上自披之，手即时伸。由是得幸，号为拳夫人，生昭帝。</p>
<p>　　又曰：鲍永辟鲍恢为从事，京师语曰："贵戚敛手避二鲍。"</p>
<p>　　《后汉书》曰：刘宽欲朝，婢翻羹污朝衣，手收之。宽曰："徐徐，羹烂汝手？"</p>
<p>　　又曰：郭玉者，广汉人也。学方诊之伎，和帝奇异之，乃试令嬖人臣美手腕者与女子杂处其中，使玉各诊一手。玉言："左阳右阴，脉有男女，状若异人。臣疑其故。"帝叹称善。</p>
<p>　　《东观汉记》曰：公孙述自言手文有奇瑞，数移书中国。上赐述书曰："瑞应手掌成文，亦非吾所知。"</p>
<p>　　张璠《汉记》曰：董卓於众座中生斩人手足，百姓嗷嗷。</p>
<p>　　《魏略》曰：邓雄鸣诣太祖，太祖执其手曰："孤方入关，梦得神人，即汝耶！"乃厚赐之。</p>
<p>　　王隐《晋书》曰：初，武帝未为太子，文帝问裴秀曰："人有相不？"秀曰："中抚军伸手过膝，非人臣之相也。"</p>
<p>　　又曰：愍怀太子名遹，字熙祖。惠帝晚成，世祖遣才人谢玖给惠帝，生愍怀，与诸王子共戏。惠帝来朝，谓："诸王子也。"执其手，世祖曰："是汝儿也。"乃缩手。</p>
<p>　　又曰：高平刘柔卧，鼠啮其左手中指，意甚恶之，以问淳于知，筮之曰："鼠本欲杀君，而不能，当为使之反死。"乃以朱书其手，腕横文后三寸为"田"字，辟方一寸二分，使夜露手以卧。其明，有一大鼠伏死手前。</p>
<p>　　又曰：郭文，字文举，入馀杭山。苏峻未乱之前，诣临安山中。临安令万宠迎着县中养病，及峻党破馀杭山，临安如故，人始异之。自后不复语，但举手指麾，以宣其意。病甚，宠问："先生可复得几日？"文三举其手，果以十五日终。</p>
<p>　　《晋中兴书》曰：范宣，陈留人也。年十岁能诵诗书。尝以刀伤手，捧手改容。人问："痛耶？"答曰："不足为痛，但受全之体而致毁伤，不可处耳。"家人以其年幼而异焉。</p>
<p>　　崔鸿《前赵录》曰：刘翌骁幹过人，能一手举殿柱跳过平阳门。</p>
<p>　　《三十六国春秋》曰：刘渊父豹，母呼延氏。渊生而左手有文曰"渊"，遂以命之。</p>
<p>　　又曰：彭神苻，生而有文在其手，曰"神苻"。</p>
<p>　　《梁书》曰：武帝手文曰"武"。</p>
<p>　　《三国典略》曰：梁刘之遴，字思贞，文范先生虬之子也。博综文史，尚书令沈休之深敬器之。右手偏直不得屈伸，每昼则以纸就笔。</p>
<p>　　《唐书》曰：承乾数引侯君集入内，问以自安之术。君集以承乾劣弱，意欲乘衅以图之，遂赞成不轨，常举手谓承乾曰："此好手，当为殿下用之。"</p>
<p>　　《老子》曰：代大匠斫，希有不伤其手。</p>
<p>　　《庄子》曰：曾子居卫，缊袍无表，手足胼胝。</p>
<p>　　《墨子》曰：今谓人曰："与子冠履而断子手足，必不为，何则？"冠履不若手足贵也。争一言以相杀，是义贵於身。</p>
<p>　　《孟子》曰："嫂溺则援之以手乎？"曰："嫂溺不援，是豺狼；嫂溺则援之以手，权也。"(反于经而善者曰权。)</p>
<p>　　《韩子》曰：名实相须而成，形体相应而生，故一手独抃，虽疾无声。故曰左手画圆，右手画方，则不两成。</p>
<p>　　《吕氏春秋》曰：客有言伍员于王子光，恶其容貌，以告。伍员曰："愿王子居重惟，见衣若手，请因说之。"王子光许之。子胥说之半，举惟，搏其手而与之坐。</p>
<p>　　《燕丹子》曰：太子与荆轲置酒，美人鼓琴。轲曰："好手。"太子即断其手，以玉盘奉之。</p>
<p>　　又王曰：秦王断荆轲两手，轲踞而骂曰："吾坐轻易，为竖子所欺。"</p>
<p>　　《太玄经》曰：九体一，为手足。</p>
<p>　　《山海经》曰：柔利国，为人一手。野人国，面目手足尽异。一臂国，为人一手。</p>
<p>　　《神仙传》曰：《金筒》、《玉札》、《内经》皆云："太上老子足踏二五，手把十文。"</p>
<p>　　《郑玄别传》曰：玄惟有一子益恩。有遗腹子，玄以其手文似己，名曰"小同"。</p>
<p>　　《李郃别传》曰：公长七尺八寸，多须髯，手握三公之字。</p>
<p>　　《幽明录》曰：石勒问佛图澄："刘曜可擒，兆可见不？"澄令童子齐七日，取麻油掌中研之，燎旃檀而咒。有顷，举手向童子，掌内粲然有异。澄问："有所见不？"曰："惟见一军人，长大白晳，以朱丝缚其肘。"澄曰："此即曜也。"其年果生擒曜。</p>
<p>　　《异苑》曰：陶侃左手有文，直达中指，至上横节便绝。占者以为："此文若过，位在无极。侃针挑令彻，血流弹壁，乃作"公"字；又取纸裹，"公"迹愈明。</p>
<p>　　《搜神记》曰：周畅少孝，独与母居，每出入，母欲呼之，常自啮其手，畅即应手痛而至。治中从事未之信，候畅时在田，母啮手，而畅即归。</p>
<p>　　班固《幽通赋》注曰：齐桓公倚柱叹曰："天下奇珍易得，但未得食人肉耳。"易牙归，断其儿手以啖於君也。</p>
<p>　　○掌</p>
<p>　　《释名》曰：掌，言可以排掌也。</p>
<p>　　《春秋玄命苞》曰：掌圆法天以运动。</p>
<p>　　《孝经钩命决》曰：仲尼虎掌，是谓威射。</p>
<p>　　《论语摘辅象》曰：澹台灭明歧掌，是谓正直。</p>
<p>　　《战国策》曰：苏秦说李兑，明日复见，抵掌而说。兑送秦以明月之珠、和氏之璧。</p>
<p>　　《九州春秋》曰：公孙瓒为袁绍所围，曰："天下兵起，我谓可唾掌而决。今视之，兵革方始，不如休兵积穀。"</p>
<p>　　《魏志》曰：上攻吕布於濮阳，焚其东门。布骑犯青州，青州兵奔，阵乱，趋门，门已烧。上乘马突火出，堕马，烧左手掌。司马楼异扶上马，乃出。</p>
<p>　　《魏略》曰：京兆鲍出有文才，值世饥饿，出求食饮啖人，贼以绳贯其母手掌，驱去走追击贼，得其母还。</p>
<p>　　《孟子》曰：行不忍人之政，治天下可运之掌上。</p>
<p>　　孙卿《劝学》曰：有子恶卧而卒(仓韦切。)其掌，可谓能自忍矣。(恒范《世要论》曰：有君好卧，而刺其掌。)</p>
<p>　　《南方异物志》：乌浒人以人掌跖为珍重，以食长老。</p>
<p>　　○指</p>
<p>　　《春秋玄命苞》曰：指五者，法五行。</p>
<p>　　《传》曰：楚人献鼋於郑灵公。公子宋与子家将入见。(公子，宋子公也。子家，归生也。)子公之食指动(第二指也。)以示子家，曰："他日我如此，必尝异味。"及入，宰夫将解鼋，相视而笑。公问之，子家以告。及食大夫鼋，召子公而不与。子公怒，染指於鼎，尝之而出。</p>
<p>　　又曰：晋、楚战于邲，楚孙叔敖乘晋军。桓子不知所为，鼓於军中曰："先济者有赏。"中军、下军争舟，舟中之指可掬。</p>
<p>　　又曰：吴伐越，越子勾践御之，陈于槜(音醉。)丽拢灵姑浮以戈击阖闾，(灵姑浮，越大夫。阖闾，吴王也。)伤将指，取其一履。(将指，中大指，亦曰大拇指。)还，卒于陉，去槜李七里。</p>
<p>　　《史记》曰：高祖过赵，赵王张敖自持案进食，礼甚恭。高祖箕踞骂之。是时赵午等数十人皆怒，谓赵王曰："今遇王如是，臣等请为死。"王啮指出血曰："君何言之误！且先人失国，赖陛下德流子孙，公等奈何言若是！"</p>
<p>　　《汉书》曰：高祖与匈奴连战，会于楼烦，十月寒冰，堕指十二三。</p>
<p>　　《后汉书》曰：蔡顺少孤，养母，尝出求薪。有客卒至。母望顺不还，乃噬其指。顺即心动，弃薪驰归，跪问其故，母曰："有急客来，吾噬指以悟汝耳。"</p>
<p>　　谢承《后汉书》曰：梁国车章为本县功曹令。黄奉为人所诬，章证其无罪，下笔立辞，乃以斧斫左手五指，闭口死于狱中。</p>
<p>　　《晋书》曰：武帝与胡贵嫔争樗蒲，伤其指，帝怒曰："此固将种也！"缟曰："北伐公孙，西拒诸葛，非将种而何？"</p>
<p>　　《唐书》曰：太宗尝闲宴，顾谓李勣曰："朕将属以幼孙，思之无越卿者。公往不遗於李密，今岂负於朕哉！"勣雪涕致词，因噬指流血。俄而沉醉，乃解御服覆之。</p>
<p>　　《庄子》曰：骈拇枝指出乎性哉？而侈於德。枝於手者，树无用之指也。</p>
<p>　　又曰：以指喻指之非指，不若以非指喻指之非指也。</p>
<p>　　又曰：指穷为薪而火傅也。(穷尽以为薪，犹前薪以指，指尽前薪之理，故火傅而不灭。)</p>
<p>　　《墨子》曰：桀有勇力之人大戏，纣有勇力之人费仲、恶来、崇侯虎，并指画杀人。</p>
<p>　　《孟子》曰：养其一指而失肩背而不知也，则为狼疾人矣。(医养人疾，治其一指，而不知其害之此为也。狼藉乱，不知治疾之人也，肩背之有疾以至于不知。)</p>
<p>　　《抱朴子》指测海，指极，则谓水尽；犹目察百步而云见极也。</p>
<p>　　《吴越春秋》曰：夫差闻孔子至吴，微服观之。或人伤其指，王怒，欲索国而诛之，子胥谏乃止。</p>
<p>　　《吕氏春秋》曰：倕，巧人也。人不爱倕之指，而爱己之指。</p>
<p>　　《搜神记》曰：曾子从仲尼在楚而心动，辞归问母。母曰："思之，啮指。"孔子闻之曰："曾之至诚也，精感万里。"</p>
<p>　　《孝子传》曰：乐正者，曾参门人也。来候参，参采薪在野，母啮右指，旋顷走归。见正不语，入，跪问母："何患？"母曰："无"。参曰："负薪右臂痛，薪堕地，何谓无？"母曰："向者客来无所使，故啮指呼汝耳。"参乃悲然。</p>
<p>　　《列女传》曰：汉武帝巡太山，稷丘君冠章甫，拥琴来拜，曰："陛下勿上，上必伤足。"及上数里，右足指果折。上讳之，故但祠而还。</p>
<p>　　《列仙传》曰：广汉庞伯妻段，有美色，早寡，父母欲嫁之，援刀割指以自誓。</p>
<p>　　《陈留耆旧传》曰：吴祐为胶东相。安丘男子母丘长共母到市，遇醉客骂母。长怒，杀之，为吏所得，系狱。祐问，知无子，令妻入，遂有身。临刑，啮指断，吞之。谓妻曰："若生男，名曰吴生，云我临死吞指为誓，属子报吴君。"</p>
<p>　　《世说》曰：范宣年八岁，后园挑菜误伤指，大啼。人问："痛也？"答曰："非为痛也，但身体发肤不敢毁伤，是以啼耳。"</p>
<p>　　班固《幽通赋》注曰：管仲射小白，中其钩。白阳僵，鲍叔割指血涂之，倾盖以覆之。哭曰："吾君死矣！"鲁摄兵。</p>
<p>　　○爪</p>
<p>　　《释名》曰：爪，绍也。筋极为爪，以绍续指端。</p>
<p>　　《诗·鸿雁·祈父》曰：祈父，幽熙之爪牙。胡转予于恤？靡所止居。</p>
<p>　　《史记》曰：成王少时病，周公乃自剪其爪沉之河，以祠于神曰："王少，未有识，干神命者乃旦也。"亦藏策於府。成王病瘳。及成王用事。人或谮周公，周公奔楚。成王发见周公之祷书，乃泣而归周公。</p>
<p>　　谢承《后汉书》曰：会稽戴就为郡仓曹掾。太守为州所奏，就见收，持铁针刺手爪中，使以把土。就十爪皆堕地，终无挠辞。</p>
<p>　　《魏略》曰：临乐国王生浮屠，身色黄，发青如丝，爪赤如铜。</p>
<p>　　《续晋阳秋》曰：义熙九年，群盗发卞壸墓，剖棺虏略。壸尸僵，须发苍白，面如生人，两手悉拳，爪甲乃长，穿达手背焉。</p>
<p>　　《三国典略》曰：齐王诛诸玄姻党，死者凡七百二十一人，悉投尸於漳水，剖鱼者得人爪甲，邺都为之不食鱼也。</p>
<p>　　《南史》曰：羊侃有妓着七寸鹿角，爪弹筝，一时无对。</p>
<p>　　《韩子》曰：韩昭侯除爪，而阳亡一爪，求之甚急，左右因取爪而效之。昭侯以此察左右之不诚。</p>
<p>　　《淮南子》曰：古将之出，凿凶门，设明衣，剪指爪。(许慎注曰：明衣，遗终衣也。剪手足指甲者，是必死也。)</p>
<p>　　《帝王世纪》曰：汤伐桀后，大旱七年。遂齐戒，剪发断爪，以己为牺牲，祷於桑林之社。</p>
<p>　　夏侯湛《新论》曰：爪生於肉，去爪而肉不知。</p>
<p>　　《列异传》曰：神仙麻姑降东阳蔡经家，手爪长四寸。经意曰："此女子实好佳手，愿得以搔背。"麻姑大怒，忽见经顿地，两目流血。</p>
<p>　　刘欣期《交州记》曰：刺史陶璜昼卧，觉，见一女子枕其臂，始欲捉之，以爪扌郭(呼郭切。)其手，痛不可忍。放之，遂飞去。</p>
</div>
</div>
<div class="bookvmiddle">
<a href="/guwen/bookv_15220.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15222.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
