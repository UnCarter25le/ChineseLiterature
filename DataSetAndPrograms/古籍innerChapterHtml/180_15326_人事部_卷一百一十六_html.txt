
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·人事部·卷一百一十六_古诗文网
</title>
<meta content='○待士《毛诗》曰：《鹿鸣》，燕群臣嘉宾也。既饮食之，又实币筐篚以将其厚意，然后忠臣嘉宾得尽其心矣。《家语》曰：孔子喟然叹曰："向使铜鞮伯华无死，天下其定矣。"子' name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15326.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>人事部·卷一百一十六</b></span>
<a href="javascript:PlayBookv(15326)" style="margin-left:5px;"><img alt="" height="16" id="speakerimgBookv15326" src="/img/speaker.png" width="16"/></a>
<span id="bookvPlay15326" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○待士</p>
<p>　　《毛诗》曰：《鹿鸣》，燕群臣嘉宾也。既饮食之，又实币筐篚以将其厚意，然后忠臣嘉宾得尽其心矣。</p>
<p>　　《家语》曰：孔子喟然叹曰："向使铜鞮伯华无死，天下其定矣。"子路曰："由愿闻其人。"子曰："其幼也，敏而好学；其壮也，有勇而不屈；其老也，有道而能下人。有此三者，以定天下，何难乎？"子路曰："幼而好学，壮而有勇，则其可也。若夫有道，谁下哉？"子曰："由，汝不知也。吾闻以众攻寡，无不克也；以贵下贱，无不得也。昔者周公居冢宰之尊，制天下之政，犹下白屋(白屋，草舍。)之士，日见百七十人。斯岂以无道也？欲得士之用也？恶有有道而无下天下君子者乎！"</p>
<p>　　《战国策》曰：管燕得罪齐王，谓其左右曰："子孰能与我赴诸侯乎？"左右莫对。管燕涟然流涕曰："悲夫，士何为其易得而难用也！"田需对曰："士三食不得厌，而君鹅鹜有馀食；下宫蹈罗纨，曳绮縠，而士不得以为缘。且财者，君之所轻；死者，士之所重。君不肯以所轻与士，而责士以所重事君，非士易得而难用也。"</p>
<p>　　又曰：孟尝君舍人有与君夫人相爱者，或以闻，孟尝君曰："睹貌相说者，人之情也。勿言！"君暮年，乃召爱夫人者而谓之曰："子与文游久矣，大官未可得，小官公不欲，卫君与文布衣之交，请具车马皮币，愿公以此从卫君游。"卫君欲约兵攻齐，是以谓卫君曰："孟尝君不知臣不肖，以臣欺君。今君约天下之兵攻齐，是足下欺孟尝君也。愿君勿以齐为心！如不听臣，臣血湔足下衿！"卫君乃止。</p>
<p>　　又曰：中山之君所倾盖舆车而朝穷闾隘巷之士者七十家。</p>
<p>　　《史记》曰：西伯敬老慈少，礼下贤者，日中不暇食以待士，伯夷、叔齐、太颠、闳夭、宜生之徒皆归之。</p>
<p>　　又曰：齐宣王喜文学游说之士，自如邹衍、淳于髡之徒七十六人，皆赐第、上大夫。是以齐稷下学士复盛。</p>
<p>　　又曰：帝召田横，乃与其客二人乘傅诣雒阳。未至尸乡厩置，横谢使者，遂自刎。令客奉其头，从使者奉之高帝，拜二客为都尉，以王礼葬横。二客穿其冢旁孔，自刎，下从之。海中五百人闻横死，皆自杀。於是乃知田横兄弟能待士也。</p>
<p>　　又曰：孟尝君在薛，招致诸侯宾客，及亡人有罪者，皆归孟尝君。孟尝君舍业厚遇之，以故倾天下之士。食客数千人，无贵贱一与之等。孟尝君待客夜食，有人蔽火光。客怒，以饭不等，辍辞去。孟尝起，自取其饭比之。客惭，自刭。</p>
<p>　　又曰：信陵君为人，仁而下士。士无贤不肖，皆谦而礼交之，不敢以其富贵骄士。士以此，方数千里争归之。</p>
<p>　　又曰：邹阳上书梁王曰："苏秦相燕，燕人恶之於王，王按剑而怒，食以駃騠；白圭显於中山，人恶之，魏文侯投以夜光之璧。何则？两主二臣，剖心折肝相信，岂移於浮辞哉！"</p>
<p>　　又曰：周公曰："我一沐三握发，一饭三起以待士，犹恐失天下之贤人也。"</p>
<p>　　《汉书》曰：司马迁云："愚以为李陵素与士大夫绝甘分少，能得士死力，虽古名将不能过也。"</p>
<p>　　又曰：班伯为定襄太守，至，请问耆老父母故人有旧恩者，酉杏满座。尝日为供具，执子孙礼。</p>
<p>　　又曰：朱博好乐士大夫，为郡守九卿，宾客满门，欲仕宦者举荐之，欲报仇怨者解剑以带之。其趋事待士如是。博以此自立，然终用败。</p>
<p>　　又曰：郑当时为太子舍人，每五日洗沐，常置驿马长安诸郊，请谒宾客，夜以继日。(已具"游侠"部。)</p>
<p>　　又曰：郑当时迁大司马，戒门下："客至，无贵贱无留门者。"执宾主之礼，以其贵下人。</p>
<p>　　《东观汉记》曰：窦固为奉车都尉，与驸马都尉耿秉等北征匈奴，遂灭西城，开通三十六国。在边数年，羌胡亲爱之。炙肉未熟，人人长跪前割，血流指间，进之於固。固辄为〈口敢〉，不秽贱也，是以亲之如父。</p>
<p>　　谢承《后汉书》曰：皇甫嵩为三公，以身起於汗马，常折节下士也。</p>
<p>　　《魏书》曰：刘平结客刺备，备不知而待客甚厚，客以状语之而去。是时人民饥馑，屯聚抄略。备外御寇难，内丰财施，士之下者，必与同席而坐，同簋而食，无所简择。众多归焉。</p>
<p>　　《蜀志》曰：曹公还许，先主为左将军，礼之逾重，出同舆，坐同席。</p>
<p>　　又曰：董允尝与尚书令费祎、中典军胡济等期游宴，严驾已办，而郎中董恢诣允修敬。恢年少官微，见允停出，逡巡求去，允不许，曰："本所以出者，欲与同好游谈也。今君已自屈，方展阔，舍此之谈，就彼之宴，非所谓也。"乃命解，祎等罢驾不行。其守正下士，凡此类也。</p>
<p>　　《吴志》曰：顾邵当之豫章，发在近路，会张景病。时送者百数，邵辞宾客曰："张仲节有疾，若不能来别，恨不见之，暂还与诀，诸君少相待。"其留心下士，惟善所在，皆此类也。</p>
<p>　　王隐《晋书》曰：王浑，字玄冲。平吴后，据两州，吴人新附，皆有畏惧之心。浑抚循羁旅，劳谦接纳，坐无空席，门不停宾。於是江东诸士莫不敬爱。</p>
<p>　　《宋书》：羊欣尝诣领军将军谢混，混拂席改服，然后见之。时混族子灵运在坐，退告族兄瞻曰："将军见羊欣，遂易衣改席。"欣由此益知名。</p>
<p>　　王智深露宋纪》曰：谢景仁尝请高祖，高祖乃命召景仁弟述。述时为豫州主簿，不从。高祖遂辍箸不食，须述至乃食，其见重如此。</p>
<p>　　《后魏书》曰：陵馥为相州刺史，假长广公。为政清平，抑强扶弱。州中有德宿老名望素重者，以礼待之，询之政事，责以方略。如此者十人，号曰"十善"。又简取县强门百馀人，以为假子，诱接殷勤，赐以衣服，令各归，为耳目於外。於是发奸擿伏，事无不验。百姓以为神明。</p>
<p>　　又曰：贾思伯，性谦和，倾身礼士，虽在街途，停车下马，接诱恂恂，曾无倦色。客有谓思伯曰："公今贵重，宁能不骄？"伯曰："衰至便骄，何常之有？"当时以为雅言。</p>
<p>　　《唐书》：李勉礼贤下士，终始尽心。以名士李巡、张参为判官，卒於幕，三岁之内，每遇宴饮，必设虚位於筵次，陈膳执酹，辞色凄恻，论者美之。</p>
<p>　　又曰：裴度以平贼报国为己任。自德宗朝宰相归私第，百官不敢及门。度以方讨不庭，宰臣宜日接多士，冀有所得，因奏诸私家通宾客。上方属意，遂许之。四方布衣尽得以策画干丞相，至今宰臣私接士，因度之请也。</p>
<p>　　又曰：杨炎乐贤下士，以汲引为己任，天下士子趋向风从。</p>
<p>　　皇甫谧《逸士传》曰：公仪潜，鲁人也。少而厉行乐道，不事诸侯，与子思友。鲁穆公闻其贤，因子思而致命，欲以为相，谓子思曰："公仪子必辅寡人，寡人将三分鲁国而与之。"</p>
<p>　　《晋诸公赞》曰：张华博识多闻，无物不知，卢浮高朗经傅有美於华，起家为太子舍人，病疽，截手，遂废。朝廷重之，就以为国子博士。</p>
<p>　　高闾《燕志》曰：李陵居长谷之东，先主与高云游宴，往来每憩其家。陵与其妻王氏，每夜自赍酒馔而至。</p>
<p>　　《晏子春秋》曰：晏子之晋，至中牟睹弊冠衣裘，负刍息於途侧。晏子问曰："何者？"对曰："我越石父也。不免饥冻，为人臣仆。"晏子解左骖赎之，载以俱归。</p>
<p>　　崔鸿《十六国春秋·后秦录》曰：太尉文成公姚显，字子章，兴之弟也。清秀明发，文武兼才，为令录十馀年无秕政。机务之暇，宾客如云，谦虚傅受，待士以布衣之礼，或昏夜静处，与贤士谈论政事。</p>
<p>　　王孙子《新书》曰：楚庄王攻宋，厨有臭肉，樽有败酒，将军子重谏曰："今君厨有肉臭而不可食，樽有酒败而不可饮，三军之士皆饥色，欲以胜敌，不亦难乎！"</p>
<p>　　《说苑》曰：赵简子游於西河而乐之，叹曰："安得贤士而与处焉？"舟人古乘对曰："鸿鹄高飞远翔，其所恃，六翮也。背上有毛，腹下有毳，无尺寸之数，去之满把。飞不能为之高。不知门下左右客千人者，亦有六翮之用乎？将尽毛毳。"(《新序》同，而称"晋平公"，又云"三千馀人"矣。)</p>
<p>　　又曰：周公日见白屋之士，所下者凡七十一，而天下之士皆至。晏子所与同衣食者百人，而天下之士亦至。</p>
<p>　　又曰：周威王问於宁子曰："取士有道乎？"对曰："有。穷者达之，亡者存之，疾者起之，士则四方而至矣。故士存则国存，士亡则国亡。子胥怒而亡之，包胥怒而存之，胡可不贵乎！"</p>
<p>　　《俗说》曰：谢万诣简文，万来无衣帻可前。简文曰："但前，不须衣帻。"即呼使入。万着白纶巾、鹄{敝毛}裘，履板而前。既见，共谈移日，大器之。</p>
<p>　　《汉杂事》曰：于定国谦逊下士。士虽贫，徒步往过，皆与均礼。</p>
<p>　　又曰：公孙弘为丞相，起客馆，开阁延贤人，与参谋议。身自食脱粟饭一器，尽以俸禄与故人宾客。</p>
<p>　　又曰：倪宽为人，卑体下士，务在得人心。择用仁孝，推诚与下，不求名誉。</p>
<p>　　《英雄记》曰：袁绍有姿貌威容，爱士养名。既累世台司，宾客所归，加以倾心折节，莫不争赴其庭，士无贵贱与之抗礼。</p>
<p>　　环济《吴中记》曰：孟仁，少以敏达知名，从南阳李恭学。其母贤而有智，为作大被。或问其故，母曰："小儿无德，以致客学者多贫，故为大被，庶可得气类相接也。"</p>
<p>　　《黄石公记》曰：黄梁昔将用兵，人有馈一箪醪者，使投之於河，令将士迎而饮之。夫一箪醪不能味一河水，三军思为之死，非滋味及之也。</p>
<p>　　刘向《新序》曰：燕相得罪於君，将出亡，召门下诸大夫曰："能从我出乎？"三问莫对，燕相曰："士之不足养也。"有进者曰："饥年恶岁，士糟糠不足，而君之犬马有馀穀。隆冬冽寒，士短褐不完，而君之台观帷〈巾兼〉锦绣自若。财者君之所轻，死者士之所重也。君不能施君之所轻，而求得士之所重，难焉！"</p>
<p>　　《鬻子》曰：吾不恐四海之士留於道路也，吾恐其留门庭，是以四海之士皆至。</p>
<p>　　《庄子》曰：子张见鲁哀公，不礼，仆夫而去，曰："臣闻君好士，故不远千里以见君。君之礼士也，有似叶公子高之好龙：室雕文尽写以龙，於是天龙下之，窥头於牖，拖尾於堂，叶公见之，弃而还走，失其魂魄，五色无主，是叶公非不好龙也，好夫似龙而非龙也。今君非不好士也，好夫似士而非士者也。"(《新序》同。)</p>
<p>　　《吕氏春秋》曰：张仪将西游於秦，过东周。客有语之於昭文君者曰："张仪，壮士也，将西游於秦，愿君之礼貌之。"昭文君见谓之曰："寡人国虽小，请与客共之。"张仪还，北面再拜。</p>
<p>　　《淮南子》曰：楚时子发好求伎道之士。(士有求者无不养。)楚有善为偷者，往见曰："臣，楚市偷也，愿以伎该一卒。"(该，备也。一卒，一人。)后无几何，齐兴兵伐楚，於是市偷进请曰："臣有薄伎，愿为君行之。"子发曰："诺。"不问其辞而遣之。偷则夜出解齐将军之帷而献之。子发因使人归之，曰："卒有出采薪者，得将军之帷，谨归之於执事。"明夕复往取其枕，子发又使归之。明夕复因取簪，又使归之。於是齐师大骇，将军与军吏谋之曰："今夕不去，楚军恐取吾首。"即还师而去。故伎无细薄，在人君用之。</p>
<p>　　又曰：淮南王安养士数千人，其中高才八人。苏非、李南、左吴、陈田、伍被、雷被、毛被、晋昌，号为八公。</p>
<p>　　《燕丹子》曰：荆轲之燕，太子自御虚左，荆轲援绥不让。后日与轲之东宫，临池而观，轲拾瓦投蛙。太子令人奉盘金，轲用抵蛙，尽而复进。轲曰："非为太子爱金也，臂痛耳。"后共乘千里马，轲曰："闻千里马肝美。"太子即杀马进肝。暨樊将军得罪於秦，秦求之急，乃来归，太子为置酒阳华之台。酒中，太子出美人能琴者，轲曰："好手！"琴者即进之。轲曰："但爱其手。"太子即断其手，盛以玉盘奉之。太子常与轲等案而食，同床而寝。</p>
<p>　　《吕氏春秋》曰：勾践苦会稽之耻，欲深得民心，以致必死於吴。有甘肥不足分，弗敢食；有酒流之江，与民同之。</p>
<p>　　《韩子》曰：吴起出，遇故人而止之食，故人曰："诺！"故人至暮不来，吴起至暮不食而待之。</p>
<p>　　《孙子》曰：楚庄王攻宋，有酒投之水，有食馈之贤，行军中之有饥色者加赐之。</p>
</div>
</div>
<div class="bookvmiddle">
<a href="/guwen/bookv_15325.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15327.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
