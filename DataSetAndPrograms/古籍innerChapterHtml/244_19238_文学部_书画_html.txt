
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·文学部·书画_古诗文网
</title>
<meta content="兰亭真本王右军写《兰亭记》，韵媚遒劲，谓有神助。后再书数十余帧，俱不及初本。右军传于徽之，徽之传七世孙智永，智永传弟子辨才，辨才被御史萧翼赚入库内，殉葬昭陵。草圣草贤晋张旭善草书，" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19238.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>文学部·书画</b></span>
<a href="javascript:PlayBookv(19238)" style="margin-left:5px;"><img alt="" height="16" id="speakerimgBookv19238" src="/img/speaker.png" width="16"/></a>
<span id="bookvPlay19238" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>兰亭真本</strong></p>
<p>　　王右军写《兰亭记》，韵媚遒劲，谓有神助。后再书数十余帧，俱不及初本。右军传于徽之，徽之传七世孙智永，智永传弟子辨才，辨才被御史萧翼赚入库内，殉葬昭陵。</p>
<p>　　<strong>草圣草贤</strong></p>
<p>　　晋张旭善草书，饮酒大醉，呼叫狂走，或以发濡墨而书，人称之草圣。崔瑗善章草，人称之草贤。</p>
<p>　　<strong>怒猊渴骥</strong></p>
<p>　　唐徐浩书《张九龄告身》，多渴笔，谓枯无墨也，在书家为难。世状其法如怒猊决石，渴骥奔泉。</p>
<p>　　<strong>家鸡野鹜</strong></p>
<p>　　晋庾翼少时，书与右军。齐名，学者多宗右军。庾不忿，与都人书云：“小儿辈乃厌家鸡，反爱野鹜，皆学逸少书。”</p>
<p>　　<strong>伯英筋肉</strong></p>
<p>　　晋卫瓘、索靖俱善书，时谓瓘得伯英之筋，靖得伯英之肉。</p>
<p>　　<strong>池水尽黑</strong></p>
<p>　　张奂长子芝，字伯英，好草书，学崔、杜法，家之布帛，必书而后练。临池学书，池水为之尽黑。</p>
<p>　　<strong>游云惊鸿</strong></p>
<p>　　晋王羲之善草书，论者称其笔势，飘若游云，矫若惊鸿。</p>
<p>　　<strong>龙跳虎卧</strong></p>
<p>　　晋王右军善书，人谓右军之书如龙跳天门，虎卧凤阙。</p>
<p>　　<strong>风樯阵马</strong></p>
<p>　　宋米芾善书。东坡云：“元章平生篆隶真行草书，分为十卷，风樯阵马，当与钟、王并行，非但不愧而已。”</p>
<p>　　<strong>柿叶学书</strong></p>
<p>　　郑虔好书，常苦无纸，遂于慈恩寺贮柿叶数屋，逐日取以学书，岁久乃尽。</p>
<p>　　<strong>绿天庵</strong></p>
<p>　　怀素喜学书，种芭蕉数万株，取其叶以代纸，号其所曰：“绿天庵”。</p>
<p>　　<strong>驻马观碑</strong></p>
<p>　　欧阳率更行见古碑是索靖所书，驻马观之，良久而去，数百步复还，下马伫立，疲倦则席地坐观，因宿其下，三日乃去。</p>
<p>　　<strong>铁户限</strong></p>
<p>　　智永，右军七世孙，精于书法。人来觅书，并请题额者如市，所居户限为穿，乃用铁叶裹之，人号“铁户限”。</p>
<p>　　<strong>溺水持帖</strong></p>
<p>　　赵子固常得姜白石所藏定武不损本《禊帖》，乘舟夜泛而归，行至霅之升山，风起舟覆，行李禊被皆淹溺无余。子固方披湿衣立浅水中，手持《禊帖》，语人曰：“《兰亭》在此，余不足问也。”</p>
<p>　　<strong>钟繇掘墓</strong></p>
<p>　　魏钟繇问蔡伯喈笔法于韦诞，诞吝不与，繇乃自捶胸呕血，魏祖以五灵丹救活之。及诞死，繇使盗掘其墓，得之。由是书法更进，日夜精思。卧画被穿过表，如厕终日忘归。每见万类，皆画。繇之子会，字士季，书有父风。</p>
<p>　　<strong>字以人重</strong></p>
<p>　　书法擅绝技者，每因品重，非其人只贻玷耳。故曹操书法虽美不传，褚仆射、颜鲁公、柳少师则家藏寸纸，珍若尺璧，不专以字重也。</p>
<p>　　<strong>换羊书</strong></p>
<p>　　王鲁直谓东坡曰：“昔王右军书为换鹅书。韩宗儒每得公一帖，即干殿帅姚麟许换羊肉十数斤。可名公书为‘换羊书’矣。”一日，坡在翰苑，以圣节撰着纷冗，宗儒日作数简以图报书，使人立庭下督索甚急。公笑语之曰：“传语：本官今日断屠。”</p>
<p>　　<strong>见书流涕</strong></p>
<p>　　王羲之十岁善书，十二，见前代《笔说》于其父枕中，窃而读之。父曰：“尔何来窃吾所秘？”不盈期月，书便大进。卫夫人见之，语太常王荣曰：“此儿必见用笔诀，近见其书，便有老成之法。”因流涕曰：“此子必蔽吾名。”</p>
<p>　　<strong>书不择笔</strong></p>
<p>　　唐裴行俭工草隶，每曰：“褚遂良非精纸佳笔未尝肯书，不择笔墨而研捷者，惟予与虞世南耳。”</p>
<p>　　<strong>五云佳体</strong></p>
<p>　　唐韦陟封郇公，善草书，使侍妾掌五彩笺，裁答授意，陟惟署名。人谓所书“陟”字，若五朵云，号“郇公五云体”。</p>
<p>　　<strong>登梯安榜</strong></p>
<p>　　韦诞能书。魏明帝起殿，欲安榜，使诞登梯书之。既下，头鬓皓然，因敕儿孙勿复学书。</p>
<p>　　<strong>换鹅书</strong></p>
<p>　　山阴一道士养好鹅，右军往观，意甚喜，因求市之。道士云：“为我写《道德经》，当举鹅相赠耳。”右军欣然写毕，笼鹅以归。或问曰：“鹅非佳品，而公爱之，何也？”右军曰：“吾爱其鸣唤清长。”</p>
<p>　　<strong>寝食其下</strong></p>
<p>　　阎立本观张僧繇江陵画壁，曰：“虚得名耳。”再往，曰：“犹近代名手也。”三往，于是寝食其下数日而后去。</p>
<p>　　<strong>画龙点睛</strong></p>
<p>　　张僧繇避侯景来奔湘东，尝于天皇寺画龙，不时点睛，道俗请之，舍钱数万，落笔之后，雷雨晦冥，忽失龙所在。</p>
<p>　　<strong>画鱼</strong></p>
<p>　　唐李思训画一鱼甫完，方欲点染藻荇，有客叩门，出看，寻失去画鱼。使人觅之，乃风吹入池，拾起视之，鱼竟失去，止剩空纸。后思训画大同殿壁，明皇谕之曰：“卿所画壁，常夜闻水声，真入神之手。”（思训开元中除卫将军，与其子道昭俱得山水之妙，时号大李、小李。）</p>
<p>　　<strong>画牛隐见</strong></p>
<p>　　唐太宗时，李至献画牛，昼则啮草栏外，夜则归卧栏中，莫晓其故。僧赞宁曰：“此幻药所画。倭国有蚌泪，和色着物，昼见夜隐。沃焦山有石，磨色染物，昼隐夜见。”</p>
<p>　　<strong>滚尘图</strong></p>
<p>　　唐宁王善画马，花萼楼壁上画《六马滚尘图》，明皇最爱玉面花骢，后失之，止存五马。</p>
<p>　　<strong>画龙祷雨</strong></p>
<p>　　曹不兴尝于溪右见赤龙，夭矫波间，因写以献孙皓。至宋文帝时，累月旱暵，祈祷无应。帝取不兴画龙，置之水傍，应时雨足。</p>
<p>　　<strong>画鹰逐鸽</strong></p>
<p>　　润州兴国寺，苦群鸠鸽栖梁上污秽佛像。张僧繇乃就东壁上画一鹰，西壁上一鹞，皆侧首向檐外，自是鸠鸽不敢复来。</p>
<p>　　<strong>李营丘</strong></p>
<p>　　李成，营丘人，善画山水林木，当时称为第一，遇目矜贵。生平所画，只用自娱，势不可逼，利不可取，传世者不多。（郭熙是其弟子。）</p>
<p>　　<strong>范蓬头</strong></p>
<p>　　范宽居山林，常危坐终日，纵目四顾，以求其趣。北宋时，天下画山水者，惟宽与李成，议者谓李成之笔，近视如千里之遥；范宽之笔，远望不离坐外，皆造神奇。</p>
<p>　　<strong>董北苑</strong></p>
<p>　　沈存中云南中士，时有北苑董源善画，尤工秋岚近景，为写江南山水，可为奇峭。其后建康僧巨然，祖述绵法，皆臻妙理。</p>
<p>　　<strong>王摩诘</strong></p>
<p>　　唐王维字摩诘，别墅在辋州，常画《辋州图》，山谷盘郁，云水飞连，意在尘外，怪生笔端。秦太虚云：“予病，高符仲携《辋川图》示予曰：‘阅此可愈病。’予喜甚，恍然若与摩诘同入辋川，数日病愈。”</p>
<p>　　<strong>李龙眠</strong></p>
<p>　　舒城李公麟号龙眠，工白描，人物远师陆、吴，牛马斟酌韩、戴，山水出入王、李。作画多不设色，纯用澄心堂纸为之。唯临摹古画，用绢素。着色笔法，如行云流水，当为宋画中第一。</p>
<p>　　<strong>画仕女</strong></p>
<p>　　仕女之工，在于得其闺阁之态。唐周昉、张萱，五代杜霄、周文矩，下及苏汉臣辈，皆得其妙，不在施朱傅粉、镂金佩玉以为工。</p>
<p>　　<strong>画人物</strong></p>
<p>　　人物于画，最为难工，顾陆世不多见。吴道子画家之圣。至宋李龙眠一出，与古争先，得龙眠画三纸，可敌道子画二纸，可敌虎头画一纸，其轻重相悬类若此。</p>
<p>　　<strong>扇上图山水</strong></p>
<p>　　《南史》：萧贲，竟陵王子良之孙。善书画，常于扇上为图山水，咫尺之内，便觉万里为遥。矜慎不传，自娱而已。</p>
<p>　　<strong>画圣</strong></p>
<p>　　北齐杨子华画马于壁，每夜必踶啮长鸣，如索水草。人谓之“画圣”。</p>
<p>　　<strong>颊上三毛</strong></p>
<p>　　顾上康画裴叔则，颊上三毛，神采愈俊。画殷荆州像，荆州目眇，顾乃明点瞳子，飞白拂其上，如轻云之蔽日，殷贵其妙。</p>
<p>　　<strong>周昉传真</strong></p>
<p>　　周昉善传真。郭令公为其婿赵纵写照，令韩干写，复令昉写，莫辨其优劣。赵国夫人曰：“二画俱似。前画空得赵郎形貌，后画兼得其神气、性情、笑语之姿。”</p>
<p>　　<strong>一丘一壑</strong></p>
<p>　　顾长康画谢幼舆在岩石里，人问其所以，顾曰：“谢云：‘一丘一壑，自谓过之。’此子宜置丘壑中。”</p>
<p>　　<strong>传神阿堵</strong></p>
<p>　　顾长康画人，或数年不点目睛。人问其故，顾曰：“四体妍蚩，本无关于妙处，传神写照，正在阿堵中。”</p>
<p>　　<strong>郑虔三绝</strong></p>
<p>　　唐郑虔善画山水，尝自写其诗并画，以献帝，大署其尾，曰：“郑虔三绝。”</p>
<p>　　<strong>画风鸢</strong></p>
<p>　　郭恕先寓岐山下，有富人子喜画，日给醇酒，待之甚厚，久乃以情言，且致匹素。郭为画小童，持线车放风鸢，引线数丈，满之。富人子大怒。与郭遂绝。</p>
<p>　　<strong>维摩像</strong></p>
<p>　　顾恺之于瓦棺寺画一维摩相，闭户揣摩百余日。画毕，将欲点睛，谓僧曰：“第一日开者，令施十万，第二日五万，第三日开，如例。”及开，光明照寺，施者填门。</p>
<p>　　<strong>画花鸟</strong></p>
<p>　　五代时，黄荃与子居寀，并画花卉，谓之写生。妙在傅色不用笔墨，俱以轻色染成，谓之没骨图。</p>
<p>　　<strong>画枝叶蕊萼</strong></p>
<p>　　江南徐熙，先落笔以写其枝叶蕊萼，然后着色，故骨气丰神，为古今绝笔。</p>
<p>　　<strong>韩干马</strong></p>
<p>　　唐明皇令韩干睹御府所藏画马，干曰：“不必观也，陛下厩马万匹，皆是臣师。”</p>
<p>　　<strong>戴嵩牛</strong></p>
<p>　　戴嵩善画牛。画牛之饮水，则水中见影；画牧童牵牛，则牛瞳中有牧童影。</p>
<p>　　<strong>错画斗牛尾</strong></p>
<p>　　《东坡志林》：蜀中杜处士，好书画，所宝以百数。有戴嵩牛一轴，尤所爱，锦囊玉轴，常以自随。一日，曝书画，有一牧童见之，抚掌大笑曰：“此画斗牛也，斗力在角，尾夹入两股间，今乃掉尾而斗，谬矣！”处士笑而然之。古语云“耕当问奴，织当问婢”，不可改也。</p>
<p>　　<strong>鲍鼎虎</strong></p>
<p>　　宣城鲍鼎每画虎，扫室屏人声，塞门牖穴屋，取明饮斗酒，脱衣据地，卧起行顾，自视真虎也。</p>
<p>　　<strong>画竹</strong></p>
<p>　　文与可画竹，是竹之左氏也，子瞻却类庄子。又有息斋李衎者，亦以竹名。所谓东坡之竹，妙而不真；息斋之竹，真而不妙者是也。梅道人始究极其变，流传既久，真赝错杂。</p>
<p>　　<strong>画梅花</strong></p>
<p>　　衡州花光长老善画梅花，黄鲁直观之曰：“如嫩寒春晓，行孤山水边篱落间，但欠香耳。”又杨补之墨梅清绝。</p>
<p>　　<strong>花竹翎毛</strong></p>
<p>　　唐崔白、艾宣工花竹翎毛。唐人花鸟，边鸾画如生。</p>
<p>　　<strong>画草虫</strong></p>
<p>　　吴僧善画草虫，以扇送司马君实，因谢云：“吴僧画团扇，点染成微虫，秋毫皆不爽，真窃天地功。”</p>
<p>　　<strong>米南宫</strong></p>
<p>　　米芾字符章，天姿高迈。初见徽宗，进所画《楚山清晓图》，大称旨。枯木松石，时出新意，然传世不多。其子友仁，字符晖，能传家学，作山水，清致可掬，成一家法。</p>
<p>　　<strong>名画家</strong></p>
<p>　　宋四大家：南宋以后，李唐、刘松年、马远、夏珪四家，俱登祇奉，名著艺苑。</p>
<p>　　<strong>元四大家</strong></p>
<p>　　赵子昂字孟俯，号松雪。吴镇字仲圭，号梅花道人。黄公望字可久，号大痴，又号一峰老人。王蒙字叔明，一号黄鹤山樵。俱胜国时人，以画名世。</p>
</div>
</div>
<div class="bookvmiddle">
<a href="/guwen/bookv_19237.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19239.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
