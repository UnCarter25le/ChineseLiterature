
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·四灵部·走兽(2)_古诗文网
</title>
<meta content="风生兽生炎州，大如狸，青色。积薪数车以烧之，薪尽而兽不死，毛亦不焦，斫刺不入，打之如灰囊，以铁锤锻其头数十下，乃死，而张口向风，须臾复活。以石上菖蒲塞其鼻。即死。取其脑和菊花服之，" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19273.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>四灵部·走兽(2)</b></span>
<a href="javascript:PlayBookv(19273)" style="margin-left:5px;"><img alt="" height="16" id="speakerimgBookv19273" src="/img/speaker.png" width="16"/></a>
<span id="bookvPlay19273" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>风生兽</strong></p>
<p>　　生炎州，大如狸，青色。积薪数车以烧之，薪尽而兽不死，毛亦不焦，斫刺不入，打之如灰囊，以铁锤锻其头数十下，乃死，而张口向风，须臾复活。以石上菖蒲塞其鼻。即死。取其脑和菊花服之，尽十斤，得寿五百岁。</p>
<p>　　<strong>月支猛兽</strong></p>
<p>　　汉武时，月支国献猛兽一头，形如五六十日犬子，大如狸而色黄。武帝小之，使者对曰：“夫兽不在大小。”乃指兽，命叫一声。兽舐唇良久，忽叫，如大霹雳，两目如（石韱）砗之交光。帝登时颠蹶，搔耳震栗，不能自止。虎贲武士皆失仗伏地，百兽惊绝，虎亦屈伏。</p>
<p>　　<strong>舞马</strong></p>
<p>　　唐玄宗舞马四百蹄，分为左右部，有名曰“某家骄”，其曲曰《倾杯乐》。皆衣以锦绣，缀以金银，每乐作，奋首鼓尾，纵横应节。</p>
<p>　　<strong>弄象</strong></p>
<p>　　唐明皇有舞象数十。禄山乱，据咸阳，出舞象，令左右教之拜。舞象皆弩目不动，禄山怒，尽杀之。</p>
<p>　　<strong>弄猴</strong></p>
<p>　　唐昭宗播迁，随驾有弄猴，能随班起居。昭宗赐以绯袍，号“供奉”。罗隐诗“何如学取孙供奉，一笑君王便着绯”是也。朱梁篡位，取猴，令殿下起居。猴望见全忠，径趋而前，跳跃奋击，遂被杀。</p>
<p>　　<strong>忽雷驳</strong></p>
<p>　　秦叔宝所乘马也。喂料时，每饮以酒。常于月明中试之，能竖越三领黑毡。叔宝卒，嘶鸣不食而死。</p>
<p>　　<strong>铁象</strong></p>
<p>　　曲端下狱，自知必死，仰天长吁，指其所乘马名铁象，曰：“天下欲振复中原乎？惜哉！”铁象泣数行下。</p>
<p>　　铸马</p>
<p>　　慕容有骏马，赭白，有奇相，饶逸力。至儁元寿元年，四十九矣，而骏逸不亏，奇之，比鲍氏骢，命铸铜以图其像，亲为铭赞，镌颂其旁，像成，而马死矣。</p>
<p>　　<strong>白獭</strong></p>
<p>　　魏徐邈善画，明帝游洛水，见白獭爱之，不可得。邈曰：“獭嗜鲻鱼，乃不避死。”遂画板作鲻鱼悬岸，群獭竞来，一时执得。帝曰：“卿画何其神也！”</p>
<p>　　<strong>赎马</strong></p>
<p>　　周田子方尝出，见老马于道，询知为家畜也，叹曰：“少尽其力，而老弃其身，仁者不为也。”赎之归。</p>
<p>　　<strong>袁氏</strong></p>
<p>　　后唐有孙恪者，纳袁氏为室。后至峡山寺，袁持一碧环献老僧。少倾，野猿数十，扪萝而跃。袁乃命笑题诗，化猿去。僧方悟即沙门向所畜者，玉环其系颈旧物也。</p>
<p>　　<strong>果下马</strong></p>
<p>　　罗定州出马，高不逾三尺，骏者有两脊骨，又呼双脊马，健而能行。以其可在果树下行，名曰“果下马”。</p>
<p>　　<strong>秽鼠易肠</strong></p>
<p>　　唐公房拔宅上升，鸡犬皆仙，惟鼠不净，不得去。鼠自悔，一日三吐，易其肠，欲其自洁也。</p>
<p>　　<strong>八骏</strong></p>
<p>　　穆天子八骏，一名“绝地”，足不践土；二名“翻羽”，行越飞禽；三曰“奔宵”，夜行万里；四名“超影”，逐日而行；五名“逾辉”，毛色炳熠；六名“超光”，一形十影；七名“腾雾”，乘云而奔；八名“挟翼”，身有肉翅。又有骅骝騄駬，亦古之良马也。</p>
<p>　　<strong>黑牡丹</strong></p>
<p>　　唐末刘训者，京师富人。京师春游，以观牡丹为胜赏。训邀客赏花，乃系水牛累百于门。人指曰：“此刘氏黑牡丹也。”</p>
<p>　　<strong>辟暑犀</strong></p>
<p>　　《孔帖》：文宗延学士于内殿。李训讲《易》，时方盛暑。上命取辟暑犀以赐。</p>
<p>　　<strong>辟寒犀</strong></p>
<p>　　《开元遗事》：交趾进犀角，色黄如金。冬月置殿中，暖气如熏。上问使者，曰：“此辟寒犀也。”</p>
<p>　　<strong>养虎遗患</strong></p>
<p>　　汉王欲东归，张良曰：“汉有天下大半，楚兵饥疲，今释不击，此养虎自遗患也。”王从之。</p>
<p>　　<strong>狐假虎威</strong></p>
<p>　　楚王问群臣：“北方畏昭奚恤，何哉？”江乙曰：“虎得一狐，狐曰：‘子毋食我，天帝令我长百兽。不信，吾先行，子随后观。’兽见皆走。虎不知兽畏己，以为畏狐也。今北方非畏昭奚恤，实畏王甲兵也。”</p>
<p>　　<strong>狐疑</strong></p>
<p>　　狐疑者，狐性多疑，故心不决曰“狐疑”。</p>
<p>　　<strong>黔驴之技</strong></p>
<p>　　柳文：黔无驴，有好事者船载以入，放之山下。虎见庞然大物，环林间视之。驴一鸣，虎大骇，以为且噬己。然往来视之，览无异能。益习其声。稍近，宕、倚、冲、冒。驴不胜怒，蹄之。虎因喜，计之曰：“技止此矣！”跳梁大啖，断其喉，尽其肉，乃去。</p>
<p>　　<strong>马首是瞻</strong></p>
<p>　　晋荀偃曰：“鸡鸣而驾，塞井夷灶，惟余马首是瞻！”</p>
<p>　　<strong>不及马腹</strong></p>
<p>　　楚伐宋，宋告急于晋。晋侯欲救之，伯宗曰：“不可。古人有言曰：‘虽鞭之长，不及马腹。’天方授楚，不可与争。”</p>
<p>　　<strong>塞翁失马</strong></p>
<p>　　《北史》：塞上翁匹马亡入胡，人吊之。翁曰：“安知非福乎？”后马将骏马归。人贺之，翁曰：“安知非祸乎？”后其子骑，折髀，人吊之，翁曰：“又安知非福乎？”后兵，出丁壮者，免其子，以跛相保。</p>
<p>　　<strong>弃人用犬</strong></p>
<p>　　晋灵公饮赵盾酒，伏兵将攻之，其右提弥明知之，趋登，扶盾以下。公嗾夫獒焉，明搏而杀之。盾曰：“弃人用犬，虽猛何为？”</p>
<p>　　<strong>跖犬吠尧</strong></p>
<p>　　汉高祖既杀韩信，诏捕蒯彻。既至，上曰：“若教淮阴侯反乎？”对曰：“然。秦失其鹿，天下共逐之。高材捷足者先得焉。跖之犬吠尧，尧非不仁，吠非其主也。”</p>
<p>　　<strong>指鹿为马</strong></p>
<p>　　秦赵高欲专权，乃先设验，持鹿献二世，曰：“马也！”二世笑曰：“丞相误也，谓鹿为马。”问左右，或默，或言。高阴中言鹿者以法。</p>
<p>　　<strong>守株待免</strong></p>
<p>　　《韩子》：宋人有耕者，田畔有株，兔走触之，折颈而死，因释耕守株，觊复得兔，为宋国笑也。</p>
<p>　<strong>　多歧亡羊</strong></p>
<p>　　《列子》：杨子之邻人亡羊，既率其党，又请杨子竖追之。杨子曰：“嘻！亡一羊，何追之众？”众曰：“多歧。”既反，问：“获羊乎？”曰：“亡之矣。”曰“奚亡之？”曰：“歧路之中又有歧焉，吾不知所之，所以反也。”</p>
<p>　　<strong>飞越峰</strong></p>
<p>　　洪武初，夷人献良马十，其一白者，乃得之贵州养龙坑。坑旁水深而远，下有灵物，春和多系牝马，云雾晦冥，必有与马接，其产即龙驹。故此马首高九尺，长丈余，莫可控御。敕典牧者囊沙四百斤，压而乘之，行如电蹑，片尘不惊，赐名“飞越峰”，命学士宋濂赞。</p>
<p>　　燧人氏始着物虫鸟兽之名。鲧始服牛。相士始乘马。伏羲始畜牺牲。夏后氏始食卵。汉文帝始剦洁六畜。后魏始禁宰牛马。唐高祖始断屠。</p>
<p>　　<strong>黄耳</strong></p>
<p>　　陆机有快犬曰“黄耳”，性黠慧，能解人语，随机入洛。久无家问，作书以竹筒戴犬项，令驰归，复得报还洛。今有“黄耳冢”。</p>
<p>　　<strong>白鹿夹毂</strong></p>
<p>　　汉郑弘为淮阴守，岁旱，弘行田间，雨即至。时有白鹿在道，夹毂而行。主簿贺曰：“闻三公车轮鹿，明公必大拜矣！”果验。</p>
<p>　<strong>　麈</strong></p>
<p>　　出终南诸山。鹿之大者曰麈，群鹿随之，视麈尾为响道，故古之谈者挥焉。</p>
<p>　　<strong>飞鼠</strong></p>
<p>　　其物飞而生子。难产者，以皮覆之则易，故又名“催生”。</p>
<p>　　<strong>糖牛</strong></p>
<p>　　桂平出。里人知牛嗜盐，乃以皮裹手，涂盐于上，入穴探之。其角如玉，取以为器。</p>
<p>　　<strong>射鹿为僧</strong></p>
<p>　　陈惠度于剡山射鹿，鹿孕而伤，既产，以舌舐子，干而母死，惠度遂投寺为僧。后鹿死处生草，名曰“鹿胎草”。</p>
<p>　　<strong>野宾</strong></p>
<p>　　宋王仁裕尝畜一猿，名曰“野宾”。一日放于嶓冢山。后仁裕复过此，见一猿迎道左，从者曰：“野宾也。”随行数十里，哀吟而去。</p>
<p>　　<strong>凭黑虎</strong></p>
<p>　　卓敬年十五，读书宝香山，风雨夜归迷失道，得一兕牛，凭之归，入门，乃黑虎也。</p>
<p>　　<strong>题《虎顾众彪图》</strong></p>
<p>　　明成祖出图，命解缙题句。缙诗云：“虎为百兽尊，谁敢撄其怒？惟有父子恩，一步一回顾。”帝见诗有感，即令夏原吉迎太子于南京。</p>
<p>　　<strong>熊入京城</strong></p>
<p>　　弘治间，有熊入西直门，何孟春谓同列曰：“熊之为兆，宜慎火。”未几，在处有火灾。或问孟春曰：“此出何占书？”孟春曰：“余曾见《宋纪》：永嘉灾前数日，有熊至城下，州守高世则谓其倅赵允绦曰，熊于字‘能火’，郡中宜慎火。果延烧十之七八。余忆此事，不料其亦验也。”</p>
<p>　　<strong>不忍麑</strong></p>
<p>　　孟孙猎得麑使巴西持归。麑母随之啼泣，巴西不忍，与之。孟孙大怒，逐巴西。寻召为其子傅，谓左右曰：“天不忍麑，且吾子乎！”</p>
<p>　　<strong>的卢</strong></p>
<p>　　刘表赠备一马，名曰“的卢”。一日，遇伊籍，曰：“此马相恶，必妨主。”备未之信。表妻蔡氏忌备，嘱弟瑁设筵暗害。备觉，出奔，前阻檀溪，后为瑁兵所逼，乃下溪策马，曰：“的卢的卢，今日妨吾。”的卢于急流深处，一跃三丈，飞渡西岸。瑁惊骇而退。</p>
<p>　　<strong>获两虎</strong></p>
<p>　　《史记》：陈轸曰：卞庄子刺虎，馆竖子止之，曰：“两虎方共食一牛，牛甘必斗，斗则大者伤，小者亡，从而刺之，一举两得。”果获两虎。”</p>
<p>　　<strong>牛羊犬豕别名</strong></p>
<p>　　《礼记》：牛曰太牢。羊曰少牢。又牛曰“一元大武”。羊曰“柔毛”，又曰“长髯主簿”。豕曰“刚鬣”，又云“乌喙将军”。韩獹，六国时韩氏之黑犬。楚犷、宋猎，皆良犬也。又曰：“大夫之家，无故不杀犬豕。”家豹、乌圆，皆猫之美誉。</p>
<p>　　<strong>鹿死谁手</strong></p>
<p>　　石勒曰：“使朕遇汉高，当北面事之。若遇光武，可与并驱中原，未知鹿死谁手。</p>
<p>　　<strong>续貂</strong></p>
<p>　　《晋书》：赵王伦篡位，奴卒亦加封秩。每朝会，貂蝉满座。语曰：“貂不足，狗尾续！”</p>
<p>　　<strong>拒虎进狼</strong></p>
<p>　　《鉴断》：汉和帝年才十四，乃能收捕窦氏，足继孝昭之烈。惜其与宦官议之，以启中常侍亡汉之阶。语曰：“前门拒虎，后门进狼。”此之谓也。</p>
<p>　　<strong>焉得虎子</strong></p>
<p>　　《吴志》：吕蒙欲从里，母叱之。蒙曰：“不入虎穴，焉得虎子？”又班超使西域，鄯善王广礼敬甚备。匈奴使来，更疏懈。超会其吏士三十六人，曰：“不入虎穴，不得虎子。”遂夜攻虏营，斩其使。</p>
<p>　　<strong>羊触藩篱</strong></p>
<p>　　《易经》：“羝羊触藩，羸其角。”</p>
<p>　　<strong>制千虎</strong></p>
<p>　　《宋史》：常安民遗吕公著书曰：“去小人不难，胜小人难耳。尝见猛虎负嵎，卒为人胜者，人众而虎寡也。今奈何以数千人而制千虎乎？”公着得书，默然。</p>
<p>　　<strong>搏蹇兔</strong></p>
<p>　　《史记》：范雎谓秦昭王曰：“以秦治诸侯，譬犹走韩卢而搏蹇兔也。”</p>
<p>　　<strong>瞎马临池</strong></p>
<p>　　《世说》：顾恺之与殷仲堪作危语，有一参军在坐，曰：“盲人骑瞎马，夜半临深池。”以仲堪眇一目故也。</p>
<p>　　<strong>教猱升木</strong></p>
<p>　　猱，猴属，性善升木，不待教而能者。《诗经》：毋教猱升木。</p>
<p>　　<strong>城狐社鼠</strong></p>
<p>　　《韩诗外传》：“社鼠不攻，城狐不灼。”恐其坏城而伤社也。</p>
<p>　　<strong>陶犬瓦鸡</strong></p>
<p>　　《金楼子》：“陶犬无守夜之警，瓦鸡无司晨之益。”</p>
<p>　　<strong>羊质虎皮</strong></p>
<p>　　《杨子》：“羊质而虎皮，见草而悦，见豺而战，忘其皮之虎也。”</p>
<p>　　<strong>九尾狐</strong></p>
<p>　　宋陈彭年奸佞不常，时号“九尾狐。”</p>
<p>　　<strong>猬务</strong></p>
<p>　　猬似豪猪而小，其毛攒起如矢，言人事之丛杂似之。故事多曰“猬务”。</p>
</div>
</div>
<div class="bookvmiddle">
<a href="/guwen/bookv_19272.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19274.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
