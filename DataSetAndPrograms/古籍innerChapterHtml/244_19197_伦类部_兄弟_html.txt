
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·伦类部·兄弟_古诗文网
</title>
<meta content="田氏紫荆田真、田广、田庆兄弟同居，紫荆茂盛。后议分析，树即枯槁。兄弟不复议分，树乃茂盛如故。昆玉陆机陆云兄弟二人，生于华亭，人比之昆冈出玉，因名昆玉。三间瓦屋蔡司徒在洛，见陆机兄弟" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19197.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>伦类部·兄弟</b></span>
<a href="javascript:PlayBookv(19197)" style="margin-left:5px;"><img alt="" height="16" id="speakerimgBookv19197" src="/img/speaker.png" width="16"/></a>
<span id="bookvPlay19197" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>田氏紫荆</strong></p>
<p>　　田真、田广、田庆兄弟同居，紫荆茂盛。后议分析，树即枯槁。兄弟不复议分，树乃茂盛如故。</p>
<p>　　<strong>昆玉</strong></p>
<p>　　陆机陆云兄弟二人，生于华亭，人比之昆冈出玉，因名昆玉。</p>
<p>　　<strong>三间瓦屋</strong></p>
<p>　　蔡司徒在洛，见陆机兄弟住参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作钟声，言多慷慨。</p>
<p>　　<strong>难兄难弟</strong></p>
<p>　　陈元方子群，陈季方子忠，各论其父功德，争之不能决，咨于太丘，太丘曰：“元方难为兄。季方难为弟。”</p>
<p>　　<strong>手足</strong></p>
<p>　　袁绍二子谭、尚，父死争立，治兵相攻。王修谓曰：“兄弟者，手足也。人将斗，而断其右臂，曰我必胜可乎？”二子不从，为曹操所灭。</p>
<p>　　<strong>折矢</strong></p>
<p>　　吐谷浑阿柴有子二十人。疾革，令诸子各献一箭，取一箭授其弟慕利延，使折之，利延折之。取十九箭使折之，利延不能折。乃叹曰：“孤则易折，众则难摧。若曹识之！”</p>
<p>　　<strong>尺布斗粟</strong></p>
<p>　　淮南厉王与汉文帝兄弟，徙蜀道死。民谣曰：“一尺布，尚可缝，一斗粟，尚可舂，兄弟二人不兼容。”</p>
<p>　　<strong>分痛</strong></p>
<p>　　宋使晋王有病，太祖亲往视之，自为灼艾，晋王觉痛，太祖亦取艾自灼，以分其痛。</p>
<p>　　<strong>皆有文名</strong></p>
<p>　　罗愿兄颢、吁、颉、颂、弟颒，皆有文名，朱熹特称之。</p>
<p>　　<strong>大小秦</strong></p>
<p>　　唐秦景通与弟暐，皆精《汉书》，号大秦、小秦。凡治《汉书》者，非出其门，谓无师法。</p>
<p>　　<strong>束带未竟</strong></p>
<p>　　刘琎，瓛弟。瓛尝隔壁夜呼之，琎下床着衣立，然后应。兄怪其久，曰：“顷束带未竟。”其操立如此。</p>
<p>　　<strong>龙虎狗</strong></p>
<p>　　诸葛瑾仕吴，弟亮仕蜀，弟诞魏魏。时谓蜀得龙，吴得虎，魏得狗。</p>
<p>　　<strong>棠棣碑</strong></p>
<p>　　贾敦颐为洛州司马，洛人为刻碑市旁。弟敦实又为长使，洛人亦为立碑其侧，号“棠棣碑”。</p>
<p>　　<strong>三张</strong></p>
<p>　　晋张载博学，能文章，尝作《剑阁铭》，武帝命镌之剑阁；弟协少有隽才，为河间内史；亢亦娴词赋。时号“三张”。</p>
<p>　　<strong>三魏</strong></p>
<p>　　魏允中南乐人，兵使王元美赏识之。丙子秋试，元美偕同官饮使院，戒阍吏曰：“小录至，非魏允中元毋传鼓。”夜半鼓发，相与欢叫，已，与其兄允贞、弟允孚皆举进士。时人号曰“三魏”。</p>
<p>　　<strong>自缚请先季死</strong></p>
<p>　　王琳年十余岁，父母俱亡。遭乱，乡邻逃窜，惟琳兄弟独守冢庐，号泣不去。弟季出，遇赤眉，将杀之。琳自缚，请先季死。“贼”矜而放之。</p>
<p>　　<strong>时称四皓</strong></p>
<p>　　徐伯珍少孤贫，以箬叶学书，杜门十九年，淹贯经史，累召不出。兄弟四人俱白首，时称四皓。</p>
<p>　　<strong>人所难言</strong></p>
<p>　　刘正夫官左司谏。徽宗方究蔡邸狱，正夫入对，引淮南“斗粟”、“尺布”之谣。上意遂解，谓正夫曰：“兄弟之间，人所难言。卿能及此，不觉感动。”</p>
<p>　　<strong>俱九岁贡</strong></p>
<p>　　宋王应辰年九岁，以能诵九经、作《春秋》、《语》、《孟》义，兼通子史，贡于礼部。后数年，其弟应申亦九岁贡礼部。</p>
<p>　　<strong>一母所生</strong></p>
<p>　　吴思逵兄弟六人，先以父名析居。及父卒，泣告其母曰：“吾兄弟别处十余年，今多破产。一母所生，忍使苦乐不均耶？”复共居。</p>
<p>　　<strong>金友玉昆</strong></p>
<p>　　辛攀父奭，尚书郎，兄鉴、旷，弟宝、迅，皆以才识知名。秦雍为之语曰：“五龙一门，金友玉昆。”</p>
<p>　　<strong>相煎太急</strong></p>
<p>　　曹丕欲杀其弟植，植赋诗曰：“煮豆燃豆萁，豆在釜中泣，本是同根生，相煎何太急！”</p>
<p>　　<strong>火攻伯仲</strong></p>
<p>　　周顗弟嵩，因醉詈其兄，曰：“兄才不及弟，横得重名！”然蜡烛投之。顗颜色无忤，徐曰：“阿奴火攻，诚出下策。”</p>
<p>　　<strong>姜被</strong></p>
<p>　　后汉姜肱与弟重海、重江各娶，兄弟相恋，不忍别。作一大布被，寝则兄弟与共。人称其友爱。</p>
<p>　　<strong>花萼集</strong></p>
<p>　　李义山兄弟俱以文章着，同为一集，号《李氏花萼集》。</p>
<p>　　<strong>贾氏三虎</strong></p>
<p>　　后汉贾彪兄弟三人，并有高名，而彪最优。故天下称之曰：“贾氏三虎，阿彪最优。”</p>
<p>　　<strong>二惠竞爽</strong></p>
<p>　　左昭公三年，齐公孙灶卒。晏子曰：“惜也！子旗不免，殆哉！二惠竞爽犹可，又弱一个，姜其危哉！”</p>
<p>　　<strong>双璧</strong></p>
<p>　　陆暐与弟恭之，并有时誉。洛阳令见之，曰：“仆已年老，幸睹双璧。”</p>
<p>　　<strong>佳子弟</strong></p>
<p>　　王右军少时为从伯敦、导所器，常谓右军曰：“汝是吾家佳子弟，当不减阮主簿。”</p>
<p>　　<strong>吾家麒麟</strong></p>
<p>　　晋顾和族叔荣，见其总角志气不儿，曰：“此吾家麒麟，兴吾宗者，必此子也。”</p>
<p>　　<strong>我家龙文</strong></p>
<p>　　《北史》：杨愔幼聪慧绝人，其叔奇之，曰：“愔也，将相器。”常语人曰：“此儿驹齿未落，已是我家龙文；更十岁，当求之千里之外。”</p>
<p>　　<strong>犹子</strong></p>
<p>　　卢迈进中书侍郎，再娶无子。或劝蓄姬媵，迈曰：“兄弟多子，犹子也，可以主后。”</p>
<p>　　<strong>千里驹</strong></p>
<p>　　苻朗，苻坚从兄之子，坚常称之曰：“吾家千里驹也。”</p>
<p>　　<strong>乌衣子弟</strong></p>
<p>　　晋王氏子弟多居乌衣巷，一时贵盛。人称之曰乌衣子弟。</p>
<p>　　<strong>小阮</strong></p>
<p>　　竹林七贤，阮咸为阮籍兄子，故称小阮。</p>
<p>　<strong>　大小王</strong></p>
<p>　　东阳王承出守东阳，多惠政。弟幼亦东阳守。时朱异用事，车马填门。魏郡申英指异门曰：“此中辐辏，惟势是趋。不能屈者，大小王东阳耳。”</p>
<p>　　<strong>臣叔不痴</strong></p>
<p>　　王湛雅抱隐德，不知者以为痴。兄子济往省，见床头有《周易》，因共谈《易》，剖析精微，出济意外，乃叹曰：“家有名士，三十年不知！”武帝尝问济：“卿家痴叔死未？”对曰：“臣叔不痴。”又问：“谁比？”曰：“山涛以下，魏舒以上。”</p>
<p>　<strong>　芝兰玉树</strong></p>
<p>　　谢玄为叔父东山所器重。安常谓子侄曰：“子弟亦何豫人事？正欲使之佳。”玄曰：“譬如芝兰玉树，欲使其生于庭阶耳。”</p>
<p>　　<strong>屐齿之折</strong></p>
<p>　　谢太傅与客围棋，俄而谢玄淮上信至，展书毕，摄放床下，了无喜色，下棋如故。客问之，徐答云：“小儿辈遂已破贼。”既罢，还内，过户限，不觉屐齿之折。</p>
<p>　　<strong>三桂堂</strong></p>
<p>　　宋王之道刚直，尚风节，与兄之义、之深同科名，颜其堂曰“三桂”。尝梦帝命之曰：“以尔有功，堂录其后。”子十人，仕者九人。</p>
<p>　　<strong>刻鹄类鹜</strong></p>
<p>　　马援戒其子侄曰：龙伯高敦厚周慎，吾愿汝曹效之。杜季良豪侠好义，吾不愿汝曹效之。效伯高不得，犹为谨敕之士，所谓刻鹄不成，尚类鹜者也。效季良不得，陷为天下轻薄子，所谓画虎不成，反类狗者也。</p>
<p>　　<strong>析产取肥</strong></p>
<p>　　汉许武以二弟晏、普未显，欲使成名，乃析产为三，自取肥田广宅，二弟无后言，人皆称其克让。晏、普并举孝廉，武乃会宗人，泣言析产故，悉以田宅归晏、普，一郡叹服之。</p>
<p>　　<strong>兄弟感泣</strong></p>
<p>　　何文渊知温州府。民有兄弟争财而讼者，文渊判其状，曰：“只缘花底莺声巧，致使天边雁影分。”兄弟感泣亲睦。</p>
<p>　　<strong>兄弟争牛</strong></p>
<p>　　张苌年汝南郡守。有兄弟分一牛争讼不能决者，苌年赐以己牛一头，使均之。于是境中相戒，咸敦敬让。</p>
<p>　<strong>　翕和堂</strong></p>
<p>　　韩祥与弟补同登进士，俱以德行文章显名。宋理宗书“翕和堂”以赐之。</p>
<p>　　<strong>弟请抵罪</strong></p>
<p>　　唐陆南金官太子洗马。尝匿卢崇道，捕当重法。弟璧请抵罪，御史怪之。璧曰：“母未葬，妹未妇，兄能办之。我生无益，不如死。”御史义之，并免。</p>
<p>　　<strong>兄惟一子</strong></p>
<p>　　许荆兄子世，尝报仇杀人，怨者操刃攻之。荆跪曰：“世无状，咎在荆。兄惟一子，死则绝嗣，荆愿代之。”怨家曰：“许掾郡中贤者，吾何敢犯？”遂委去。</p>
<p>　　<strong>急即扑杀</strong></p>
<p>　　李绩疾，子弟固以药进。绩曰：“我山东田夫尔，位极三台，年将八秩，非过分耶？”命置酒奏乐，列子弟，谓弟弼曰：“我见房、杜诸公，苦作门户，为后人计，并遭痴儿破家。我有如许 豚犬，将付汝；若不率教，急即扑杀。”</p>
</div>
</div>
<div class="bookvmiddle">
<a href="/guwen/bookv_19196.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19198.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
