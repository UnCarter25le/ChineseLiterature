
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·四夷部·卷十七·西戎五_古诗文网
</title>
<meta content="○莎车《汉书》曰：莎车王治莎车城，去长安九千九百五十里。有铁山出青玉。又曰：宣帝时，乌孙公主小子万年，莎车王爱之。莎车王无子，死时万年在汉。莎车国人计欲自托於汉，又欲得乌孙心，即上" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15647.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>四夷部·卷十七·西戎五</b></span>
<a href="javascript:PlayBookv(15647)" style="margin-left:5px;"><img alt="" height="16" id="speakerimgBookv15647" src="/img/speaker.png" width="16"/></a>
<span id="bookvPlay15647" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○莎车</p>
<p>　　《汉书》曰：莎车王治莎车城，去长安九千九百五十里。有铁山出青玉。</p>
<p>　　又曰：宣帝时，乌孙公主小子万年，莎车王爱之。莎车王无子，死时万年在汉。莎车国人计欲自托於汉，又欲得乌孙心，即上书请万年为莎车王。汉许之，遣使者奚充国送万年。万年初立，暴恶，国人不悦。莎车王弟呼屠徵杀万年并汉使者，自立为王，约诸国背汉。会卫侯冯奉世使送大宛客，即以便宜发诸国兵击杀之，更立他昆弟子为莎车王。</p>
<p>　　又曰：冯奉世至宛，宛闻其斩莎车王，礼之异於他使，得其名马象龙而还。(马形如龙。)帝甚悦，下议封奉世关内侯。少府萧望之以奉世矫制发诸国兵，虽有功效，不可以为后代法；若即封奉世，则为使者利以奉世为比，争逐发兵，要功万里之外，为国家生事於夷狄，渐不可长，不宜授封。帝善其议，以奉世为光禄大夫。</p>
<p>　　○波知</p>
<p>　　《北史》曰：波知国在钵和西南，土狭人贫，依托山谷。其王不能总摄。有大池，传曰大池有龙王，次者有龙妇，小者有龙子。行人经之，设祭乃得过；不祭，多值风雪之困。</p>
<p>　　○栗粟弋</p>
<p>　　《通典》曰：粟弋，后魏通焉。在葱岭西，大国，一名粟特，一名拘梦，出名马、牛、羊、珍果、葡萄，其土地水美故也。有大禾，高丈馀，子如胡豆。在安息北五千里，附庸小国四百馀城。太武帝时，遣使朝贡。</p>
<p>　　○悉居半</p>
<p>　　《北史》曰：悉居半国，故西夜国也。一名子合，其王号子合，治呼揵。在于阗西，去代万二千九百七十里。后魏大延初，遣使来献，自后不绝。</p>
<p>　　○越底延</p>
<p>　　《通典》曰：越底延国，隋时闻焉，治辛头河北，西北去赊弥国千馀里，东北至瓜州五千四百里。其婆罗门种类，户数万馀。有弓矢刀槊皮甲。国法不杀人，重罪流，轻者杖。国无课税。其俗事佛，王及庶人剪发，衣锦袍，不开缝，贫者白叠。妇人为髻，衣裙衫，帔长巾。俗清洁，气候温，多稻，有羊、马、牛、鍮石，诃梨勒，石蜜、鹿皮、细叠等。</p>
<p>　　○波路</p>
<p>　　《北史》曰：波路国，在阿钩羌西北，去代一万三千九百里。其地湿热，有蜀马，土平，物产、国俗与阿钩羌同。</p>
<p>　　○三童</p>
<p>　　《通典》曰：三童国，在轩渠国西南千里。人皆眼有三精珠，或有四舌者，能为一种，亦能俱语。常货多用犀象作金币，率效国王之面，亦效王后之面；若丈夫交易，则用国王之面者。王死则更铸。</p>
<p>　　○蒲山</p>
<p>　　《北史》曰：蒲山国，故皮山国也，居皮城。在于阗南，去代一万二千里。其国西南三里有冻凌山，后役属于阗。</p>
<p>　　○劫国</p>
<p>　　《通典》曰：劫国，隋时闻焉，在葱领中，西与南俱与赊弥国界接，西北至悒怛国，去长安万二千里。有户数万。气候热，有稻、麦、粟、豆、羊、马，出洛沙、青黛。婚姻同突厥，死亡弃於山谷。</p>
<p>　　又曰：大唐武德二年，遣使贡宝带，金锁，颇梨、水精杯各一，颇梨四百九十枚，大小有差。</p>
<p>　　○獠</p>
<p>　　《魏书》曰：獠之初也，出自梁、益之间。种类甚多，散居山谷，略无氏族之别，依树积木以居其上，名曰干兰。干兰大小，随其家口之数。往往推一长者为王，父死则子继，若中国之党族也。僚王各有鼓角一双，使其子弟自吹击之。好相杀害，多仇怨，不敢远行。性同禽兽，至於忿怒，父子不相避，惟手有兵刃者先杀之。若杀其父，走避於外，求得一狗以谢其母，然后敢归。母得狗谢，不复嫌恨。若报怨相攻击，必杀而食之，平常劫掠责取猪、狗而已。亲戚比邻，指授相卖。亡儿女，哭止，便不复追思。惟执楯持矛，不识弓矢。用竹为簧，群聚鼓之，以为音节。能为细布，色鲜净。大狗一头，买一生口。其俗畏鬼神，尤尚淫祀。所杀之人，美须髯者，剥其面皮，笼之於竹，及燥，号曰鬼，鼓舞祀之，以求福也。</p>
<p>　　《北史》曰：獠者，盖南蛮之别种。自汉中达于邛笮川洞之间，所在皆有，种类甚多。所生男女无名字，惟以长幼次第呼之。其丈夫称阿谟、阿段，妇人称阿夷、阿等之类，皆语之次第称谓也。铸铜为器，大口宽腹，名曰铜爨，既薄且轻，易於熟食。建国中，李势在蜀，诸獠始出巴西、渠川、广汉、阳安、资中，攻破郡县，为益州大患。自桓温破蜀之后，蜀人东流，山险之地多空，獠遂挟山傍谷，与夏人参居者，颇输租赋，在深山者不为编户。梁、益二州，岁伐獠，以裨润公私，颇藉为利。正始中，夏侯道迁举汉中内附，宣武遣尚书邢峦为梁、益二州刺史以镇之。近夏人者安堵乐业，在山谷者不敢为寇。其后朝廷以梁、益二州控摄险远，乃立巴州以统诸獠。后以巴酋严始欣为刺史，又立隆城镇，所绾獠二十万户。及周文平梁、益，令所在抚慰。然天性暴乱，旋致扰动。每岁命随近州镇出兵讨之，获其生口，以充贱隶，谓之为压獠焉。</p>
<p>　　《永昌郡传》曰：獠民喜食人，以为至珍美，不自食其种类也。怨仇，乃相害食耳。能水中潜行，行数十里。能水底持刀刺捕取鱼。其人以口嚼食，并以鼻饮水。死人有棺，其葬，竖棺埋之。</p>
<p>　　○丁令(丁音颠，令音连)</p>
<p>　　《后魏书》曰：丁令在康居北，胜兵六万人。随畜牧依处，土出貂鼠皮、貚子皮。西南去康居界二千里。</p>
<p>　　又曰：丁令北有马脑国。其人音声似雁鹜。从膝以上至头，人也；膝已下生毛，马脑马蹄，走疾於马，勇健敢战。</p>
<p>　　○且弥</p>
<p>　　《北史》曰：且弥国，都天山东，临於大谷，在车师北，去代一万五百七十里，本役属车师。</p>
<p>　　○陀罗伊罗</p>
<p>　　《通典》曰：陀罗伊罗国，隋时闻焉，在乌蔡国北，大雪山坡上。缘梯登山，接七百梯，方到其国。</p>
<p>　　○赊弥</p>
<p>　　《北史》曰：赊弥国，在波知之南。山居，不信佛法，专事诸神。亦附嚈哒。东有钵卢勒国。路险，缘铁锁而度，下不见底。后魏熙平中，宋云等使终不能达。</p>
<p>　　○泽散</p>
<p>　　《通典》曰：泽散国，魏时闻焉，属大秦。其治在海中央，最与安息城谷相近，西南诣大秦，不知里数。</p>
<p>　　○女国</p>
<p>　　《北史》曰：女国，在葱岭南。其国世以女为王，姓苏毗，字末羯，在位二十年。女王夫号曰："金聚"，不知政事。国内丈夫惟以征伐为务。山上为城，方五六里，人有万家。王居九层之楼，侍女数百人，五日一听朝，复有小女王共知国政。其俗：妇人轻丈夫，而性不妒忌；男女皆以彩色涂面，一日中或数度变改之；皆披发，以皮为鞋。课税无常。气候多寒，以射猎为业。出鍮石、朱砂、麝香、犛牛、骢马、蜀马。犹多盐，恒将盐向天竺兴贩，其利数倍。亦数与天竺、党项战争。其女王死，国中厚敛金钱，求死者族之中贤女二人，一为女王，次为小王。贵人死，剥皮，以金屑和骨肉置瓶中埋之；经一年，又以其皮内铁器埋之。俗事阿修罗神。又有树神。岁初，以人祭，或用猕猴祭。</p>
<p>　　○呼得</p>
<p>　　《通典》曰：呼得，魏时闻焉，在葱岭北，乌孙西北，康居东北，胜兵万馀人，随畜牧，出名马，多貂鼠。</p>
<p>　　○曹国</p>
<p>　　《北史》曰：曹国，都那蜜水南数里，旧是康居之地也。国无主，康国王令子乌建领之。都城方三里，胜兵千馀人。国中有得悉神，自西海以东诸国并事之。其神有金人马、金波罗，阔丈有五尺，高下相称。每月以驼五头、马十匹、羊一百口祭之。南去康国百里。大业中，遣使贡方物。</p>
<p>　　○漕国</p>
<p>　　《北史》曰：漕国，在葱岭之北，汉时罽宾国也。其王姓昭武，字顺达，康国王之宗族也。都城方四里，胜兵万馀人。国法严峻。俗重淫祠。葱岭山顺天神者，仪制极华，以金为屋，以银为地，祠者日有千馀人。祠前一鱼骨，其孔中通马出入。国王戴金牛头冠，坐金马座。土多稻、粟、豆、麦，饶象、马、封牛、金、银、镔铁、氍、朱砂、青黛、安息青木等香、黑盐、阿魏。东去劫国七百。里。大业中，遣使贡方物。</p>
<p>　　○何国</p>
<p>　　《隋书》曰：何国，都那密水南数里，旧是康居地也。其王姓昭武，亦康国王之族类。都城方二里，胜兵千人。其王坐金羊床，车去曹国百五十里，西去安国三百里。大业中，遣使贡方物。</p>
<p>　　○短人</p>
<p>　　《通典》曰：短人，魏时闻焉，在康居西北。男女皆长三尺，人众甚多。去奄蔡诸国甚远。康居长老传闻：尝有商旅行北方，迷惑失道，而到此国。国中甚多真珠、夜光明月珠。其国去康居可万馀里。</p>
<p>　　《突厥敝拴记》云：自突厥北行一月，有短人国，长者不逾三尺，亦有二尺者。头少毛发，若羊胞之状，突厥呼为羊胞头。其傍无它种类相侵，俗无寇盗。但有大鸟，高七八尺，恒伺短人啄而食之。短人皆持弓矢，以为之备。按，此亦在西北，即《魏略》之短之人国也。</p>
<p>　　○小人</p>
<p>　　《通典》曰：小人，在秦之南，躯才三尺。其耕稼之时，惧鹄所食。大秦之南，每卫助之，小人竭其珍货以酬报。</p>
<p>　　○轩渠</p>
<p>　　《通典》曰：轩渠国，多九色鸟，青口、绿颈、紫翼、红膺、绀顶、丹足、碧身、缃背、玄尾，亦名九尾鸟，亦名锦凤，其青多红少，谓之绣鸾。恒从弱水西来，或云是西王母之禽也。其国币货，同三童国。</p>
<p>　　○温宿</p>
<p>　　《北史》曰：温宿国，居温宿城，在姑默西北，去代一万五百五十里。</p>
<p>　　○朱俱波</p>
<p>　　《通典》曰：朱俱国，后魏时通焉，亦名朱居盘国，汉子合国也。今并有西夜、蒲犁、依耐、德若四国之地。在於阗国西千馀里，其西至葱岭二百里，东至涅盘国，南至女国三千里，北至疏勒九百里。其王本疏勒国人。后魏宣武永平中，朱居盘国遣使朝贡。其言音与于阗相似，其间小异。人貌多同华夏，亦类疏勒。大唐武德以后，频遣使朝贡。</p>
<p>　　○尉头</p>
<p>　　《北史》曰：尉头国，居尉头城，在温宿北，去代一万六百五十里。</p>
<p>　　○滑国</p>
<p>　　《通典》曰：滑国，车师之别种。后汉顺帝永建初，八滑从班勇击北虏有功，汉以八滑为后部亲汉侯。自魏、晋以来，不通中国。至梁武帝普通初，其王厌带夷粟陁始遣使献黄师子、白貂裘、波斯锦物等。后魏之居桑乾也，滑犹小国，属蠕蠕。后稍强大，征其傍国波斯、渴盘、罽宾、龟兹、疏勒、姑墨、于阗等国焉。其兽有师子、两脚驼。人皆善骑射。着小袖长身袍，用金王为带。女人被裘，头上刻木为角，长咫尺，以金银饰之。兄弟共妻。无城，以毡屋为居，东向开户。其王金床，随太岁转。无文字，以木为契，与旁国通用胡书，羊皮为纸。无职官。事天神、火神，每日出，祀神而后食，其跪一拜而止。死以木为椁，父母死，其子截一耳，葬讫即吉。其言语，待译然后通。至后魏时，谓之嚈哒国。或云高车之别种，或云大月氏之种，其源出於塞北自金山。至后魏文帝时，已八九十年矣。在于阗之西，东去长安万一千里。衣服类胡，加以缨络。头皆剪发。其语与蠕蠕、高车及诸胡不同。部众可十万，依随水草。其国无车舆，多驼马。用刑严急，盗无多少皆腰斩，盗一责十。死者富家累石为藏，贫穷者掘地而埋，随身诸物皆置冢内。又兄弟共聚一妻。无兄弟者其妻戴一角帽，若有兄弟者，依其多少之数更加帽角焉。西域康居、于阗、沙勒、安息及诸小国三十许皆役属之，号为大国。每遣使朝贡。孝明帝熙明中，遣使伏子统宋云使西域，所经诸国，不能知其敝拴及山川里数，今举其略云。至隋时，又谓挹怛国，都乌浒水南二百馀里，大月氏之种类也。胜兵五六万人，俗善战。先时国乱，突厥遣通设字诰强领其国。俗同吐火罗。南去漕国千五百里，东去瓜州六千五百里。大业中，遣使来贡。按刘璠《梁典》，滑国姓嚈达，后裔以姓为国号转讹，又谓之悒怛焉。</p>
<p>　　○姑默</p>
<p>　　《北史》曰：姑默国，居南城，在龟兹西，去代一万五百里。</p>
<p>　　○叠伏罗</p>
<p>　　《通典》曰：叠伏罗，后魏时通焉，去代三万一千里。国中有勿悉城，城北有壃奇水西流。有白象。土宜五谷。宣武时，遣使献方物。</p>
<p>　　○阿钩羌</p>
<p>　　《通典》曰：阿钩羌，后魏时通焉，在莎车西南。国西有县度山，其间四百里中，往往有栈道，下临不测之深，人行以绳索相持而度山。有五谷、诸果，市用钱为货，居止立宫室，有兵器。</p>
<p>　　○葱茈羌(茈音紫)</p>
<p>　　《通典》曰：敦煌西、西域之南山中，从婼羌西至葱岭数千里，有月氐馀种，曰葱茈羌、白马羌、黄牛羌，各有酋豪，北与诸国接，不知其道里广狭。传闻黄牛羌种类，孕身六月生。南与白马羌邻。并魏时闻焉。</p>
</div>
</div>
<div class="bookvmiddle">
<a href="/guwen/bookv_15646.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15648.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
