
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·兵刑部·军旅_古诗文网
</title>
<meta content="黄帝征蚩尤始战，颛顼诛共工始阵，风后始演奇图，力牧始创营垒。黄帝战涿鹿始征兵，禹征有苗始传令，纣御周师始戍守。黄帝制记里鼓，始斥候，汉武帝建墩台，黄帝制演武场，周公制辕门。黄帝制车" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19246.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>兵刑部·军旅</b></span>
<a href="javascript:PlayBookv(19246)" style="margin-left:5px;"><img alt="" height="16" id="speakerimgBookv19246" src="/img/speaker.png" width="16"/></a>
<span id="bookvPlay19246" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　黄帝征蚩尤始战，颛顼诛共工始阵，风后始演奇图，力牧始创营垒。黄帝战涿鹿始征兵，禹征有苗始传令，纣御周师始戍守。</p>
<p>　　黄帝制记里鼓，始斥候，汉武帝建墩台，黄帝制演武场，周公制辕门。黄帝制车以翼军，制骑以供伺候。</p>
<p>　　吕望始制战舰。武王会孟津，命仓兕具舟楫。公输班为舟战钩拒。伍子胥治水战，制楼船滩船。智伯决汾水，始水战。</p>
<p>　　蚩尤始火攻。孙子制火人、火积、火辎、火库、火队五法。魏马钧制爆仗起火。隋炀帝以火药制杂戏，始施药铳炮。</p>
<p>　　黄帝始制炮，吕望制铳，范蠡制飞石用机。</p>
<p>　　黄帝制纛、制五彩牙幢。禹制斿，悬车上为别。周公备九旗。</p>
<p>　　伏羲制干、制戈。挥制弓。牟夷制矢。舜制弓袋、制箭筒。黄帝制弩。</p>
<p>　　黄帝始采首山铜铸刀斧；蚩尤始取昆吾山铁制剑、铠、矛、戟、陌刀。</p>
<p>　　蚩尤始制革为甲。禹制函甲。</p>
<p>　　黄帝始制枪，孔明扩其制。舜制匕首。</p>
<p>　　黄帝制云梯，古名钩援。牟夷制挨牌，古名傍排。</p>
<p>　　孙武制铁蒺藜，刘馥（三国时人）制悬苫，今为悬帘。岳飞制藤牌。</p>
<p>　　殷盘庚制烽燧告警。赵武灵王制刁斗传。魏制鸡翘报急，制露布、漆竿报捷。</p>
<p>　　<strong>五兵</strong></p>
<p>　　矛、戟、戈、剑、弓谓之五兵。</p>
<p>　　<strong>专主旗鼓</strong></p>
<p>　　吴起临战，左右进剑，起曰：“将专主旗鼓，临难决疑，挥兵指刃，此将事也。一剑之任，非将任也。”</p>
<p>　　<strong>授斧钺</strong></p>
<p>　　国有难，君卜吉日，以授旗鼓。将入庙，趋至堂下，北面而立，主亲操斧钺，持斧头，授将军其柄，曰：“从此上至天者，将军制之。”复持斧头，授将军其柄，曰：“从此下至渊者，将军制之。”</p>
<p>　　<strong>投醪</strong></p>
<p>　　秦穆公伐晋，及河，将军劳之，醪唯一杯。蹇叔曰：“一杯可以投河而酿也。”穆公乃以醪投河，三军皆取饮之。</p>
<p>　　<strong>吮疽</strong></p>
<p>　　吴起为魏将攻中山。卒有患疽者，起为吮之。卒母闻而哭。人曰：“子，卒也，而将军自吮其疽，何哭为？”答曰：“往年吴公吮其父，其父战不旋踵，遂死敌。今又吮其子，妾不知死所矣。”后起之楚，卒果见杀。</p>
<p>　　<strong>纶巾羽扇</strong></p>
<p>　　诸葛武侯与司马懿治军渭滨，克日夜战。司马懿戎服莅事，使人视武侯独乘素车，纶巾羽扇，指挥三军，随其进止。司马懿叹曰：“诸葛君可谓名士矣！”</p>
<p>　　<strong>金钩</strong></p>
<p>　　阖闾既宝莫邪，复令国中作金钩，令曰：“能为善钩者赏千金。”有人贪赏，乃杀其二子，以血衅金，遂成二钩，献之，王曰：“钩有何异？”曰：“臣之作钩，贪赏而杀二子，衅以成钩，是与众异。”遂向钩而呼二子之名，曰：“吴鸿、扈嵇，我在此！”声未绝，而两钩俱飞，着父之胸。吴王大惊，乃赏之。遂服之不去身。</p>
<p>　　<strong>七制</strong></p>
<p>　　兵法七制，一曰征、二曰攻、三曰侵、四曰伐、五曰阵、六曰战、七曰斗。</p>
<p>　　<strong>挟纩</strong></p>
<p>　　楚子围萧，申公巫臣曰：“师人多寒。”王巡三军，拊而勉之，三军之士皆如挟纩。</p>
<p>　　<strong>呼庚癸</strong></p>
<p>　　吴申叔仪乞粮于晋，公孙有山氏对曰：“粱则无矣，粗则有之。若登首山，以呼曰庚癸乎，则诺”。（庚，西方，主谷。癸，北方，主水。教以隐语也。）</p>
<p>　　<strong>盗马</strong></p>
<p>　　秦穆公失右服马。见野人方食之，公笑曰：“食马肉不饮酒，恐伤。”遂遍饮而去。及一年，有韩原之战，晋人环穆公之车。野人率三百余人疾斗车下，遂大克晋。</p>
<p>　　<strong>剑名</strong></p>
<p>　　剑口曰镡，剑鼻曰璏（音位），剑握曰铗，剑鞘曰室，剑衣曰韬，亦曰襓（音绕），剑把绳曰蒯缑（音勾）。</p>
<p>　　<strong>五名剑</strong></p>
<p>　　越王勾践有宝剑五，一曰纯钩、二曰湛卢、三曰豪曹、四曰鱼肠、五曰巨阙。</p>
<p>　　<strong>斩蛇剑</strong></p>
<p>　　汉高帝于南山得一铁剑，长三尺，铭曰“赤霄”，大篆书，即斩蛇剑也。及贵，常服之。晋太康三年，武库火，中书监张华列兵防卫，见汉高斩蛇剑穿屋飞去，莫知所向。</p>
<p>　　<strong>佽飞</strong></p>
<p>　　荆有佽飞者，得宝剑于江干。涉江，及至中流，两蛟夹舟。佽飞祛衣，拔剑刺蛟。杀之。荆王任以执圭。</p>
<p>　　<strong>干将莫邪</strong></p>
<p>　　干将吴人，妻莫邪，为吴王阖闾铸剑，不成，干将曰：“神物之化，须人而成。”妻乃断发剪爪，投入炉中，金铁皆熔，遂成二剑，阳曰“干将”，阴曰“莫邪”。</p>
<p>　　<strong>龙泉太阿</strong></p>
<p>　　张华见斗牛间有紫气，在丰城分野，乃以雷焕为丰城令。至县，掘狱深二丈，开石函，得二剑，一名龙泉，一名太阿，焕留其一，一以进华，且曰：“灵异之物，终当化去。”华死，剑飞入襄城水中。后焕子为建安从事，经延津，剑忽于腰间跃入水，使人汆水求之，见双龙。龙蜿蜒，不敢近。</p>
<p>　　<strong>华阴土</strong></p>
<p>　　雷焕丰城狱中得剑，取南昌西山黄白土拭之，光艳照耀，张华更以华阴赤土磨之，鲜光愈亮。</p>
<p>　　<strong>金仆姑</strong></p>
<p>　　箭名。《左传》：鲁庄公以金仆姑射南宫长万。</p>
<p>　　<strong>石马流汗</strong></p>
<p>　　安禄山乱，哥舒翰与贼将崔干佑战，见黄旗军数百来助战，忽不见。是日，昭陵内石马皆流汗。</p>
<p>　　<strong>露布</strong></p>
<p>　　军中有露布，乃后魏每征伐战胜，欲天下闻知，书帛建于漆竿上，名为露布，以扬战功。</p>
<p>　　<strong>蒋庙泥兵</strong></p>
<p>　　南京钟山，有汉秣陵尉蒋子文庙，盖因子文逐盗死此，孙权为立庙，封蒋侯。权避祖讳钟，改名蒋山。后孙权与敌人战，夜大雨，蒋侯助之，次日，见庙中泥兵皆湿。</p>
<p>　　<strong>箭塞水注</strong></p>
<p>　　刘善射。水斛满，以箭射斛，拔箭水注，随射一箭宣之，人服其精巧。</p>
<p>　　<strong>檿弧萁服</strong></p>
<p>　　檿，山桑也。木弓曰“弧”。服，乘箭具也。萁草似荻，细织之，而为服也。</p>
<p>　　<strong>娘子军</strong></p>
<p>　　唐平阳公主，嫁柴绍。初，高祖起兵，与绍发家资招亡命。渡河，主引精兵万人与秦王会于渭北。绍与公主对置幕府，分定京师，号“娘子军”。</p>
<p>　　<strong>夫人城</strong></p>
<p>　　晋朱序镇襄阳，时苻坚遣兵攻之。序母见城西北角当先坏，领白余婢并女丁，斜筑城二十余丈。贼攻西北角，果溃，众守新城，贼遂引退，号“夫人城”。</p>
<p>　　<strong>紫电青霜</strong></p>
<p>　　《滕王阁序》：“紫电青霜，王将军之武库”。</p>
<p>　　<strong>榻侧鼾睡</strong></p>
<p>　　宋太祖欲伐江南，徐铉入奏乞罢兵。太祖曰：“江南主有何罪，但卧榻之侧，岂容人鼾睡耶！”</p>
<p>　　<strong>廉颇善饭</strong></p>
<p>　　廉颇一饭斗米，肉十斤，披甲上马，以示可用。郭开谓赵王曰：“廉将军虽老，尚善饭，然与臣坐，顷之，三遗矢矣。”王以为老，遂不召。</p>
<p>　　<strong>杜彪</strong></p>
<p>　　梁荆州刺史杜山从，膂力过人，便骋马，射不虚矢。所佩霞明朱弓，四石余力，每出挑战，魏军惮之，号为“杜彪”。</p>
<p>　　<strong>飞将</strong></p>
<p>　　唐单雄信极勇，力事李密。人号为“飞将”。后周韩果破稽胡，稽胡惮果矫健，亦号“飞将”。</p>
<p>　　<strong>铁猛兽</strong></p>
<p>　　后周蔡佑与齐战，着明光铠甲，所向无敌，齐人畏之，号“铁猛兽”。</p>
<p>　　<strong>熊虎将</strong></p>
<p>　　周瑜尝谓孙权曰：“刘备有关张熊虎之将，有饮马长江之志。”又言羽、飞为万人敌。</p>
<p>　　<strong>细柳营</strong></p>
<p>　　汉文帝时，匈奴大入边。上使周晋夫军细柳，以备胡。上自劳军，先驱至军门，曰：“天子至！”都尉曰：“军中闻将军令，不闻天子诏。”上使使持节诏将军曰：“吾欲入劳军。”晋夫开壁门。天子按辔徐行。晋夫以军礼见。文帝曰：“嗟乎，此真将军矣！”</p>
<p>　　<strong>飞将军</strong></p>
<p>　　汉李广为北平太守，匈奴畏之，号曰“汉飞将军”，避之数岁。</p>
<p>　　<strong>贯虱</strong></p>
<p>　　《列子》：纪昌学射于飞卫，卫曰：“视大如小，视微如着，而后告我。”昌以牦尾垂虱于牖间，南面而望之。旬日之间，渐大；三年之后，大如车轮。乃以弧矢射之，贯虱之心。</p>
<p>　　<strong>来嚼铁</strong></p>
<p>　　唐来瑱为颖川太守。贼攻城，来射皆应弦而仆。贼拜城请降，称为“来嚼铁”。</p>
<p>　　<strong>半段枪</strong></p>
<p>　　唐哥舒翰为河西卫前将军，吐蕃大寇边，翰持半段枪当其锋，所向披靡。</p>
<p>　　<strong>黄驺少年</strong></p>
<p>　　唐裴杲勇冠三军，与敌国战，乘黄驺当先，军中称“黄驺少年”。</p>
<p>　　<strong>白袍先锋</strong></p>
<p>　　唐薛仁贵尝从太宗征伐，每出战，辄披白袍，所向无敌。太宗遥见，问白袍先锋是谁。特引见，赐马绢，喜得虎将。</p>
<p>　　<strong>大树将军</strong></p>
<p>　　后汉冯异性谦退不伐，诸将于所止舍，辄并坐论功，异常独屏树下，人号“大树将军。”</p>
<p>　　<strong>霹雳闪电</strong></p>
<p>　　唐长孙无忌父晟讨突厥，畏晟，闻其弓声，谓之“霹雳”；见其走马，谓之“闪电”。晋王笑曰：“将军振怒，威行域外。”</p>
<p>　　<strong>辕门二龙</strong></p>
<p>　　唐乌承玭，开元中，与族兄承恩皆为平虏先锋，号“辕门二龙”。</p>
<p>　　<strong>一韩一范</strong></p>
<p>　　范文正公与韩魏公俱为西帅，边士谣曰：“军中有一韩，西贼闻之心胆寒；军中有一范，西贼闻之惊破胆。”元昊惧，遂称臣。</p>
<p>　　<strong>八遇八克</strong></p>
<p>　　唐娄师德，武后时募猛士讨吐蕃，乃自奋，戴红抹额来应诏。后与虏战，八遇八克。</p>
<p>　　<strong>七纵七擒</strong></p>
<p>　　孔明与孟获战，凡七纵七擒。后乃叹服曰：“公天威也，南人不敢复反矣！”</p>
<p>　　<strong>钲止兵进</strong></p>
<p>　　狄青与西贼战，密令军中，钲一声则止，再声则严阵而阳却，钲声止则大呼而突之。虏大骇愕，以是胜之。</p>
<p>　　<strong>以少击众</strong></p>
<p>　　唐马磷武艺绝伦，以百骑破卒五千。李光弼曰：“吾未见以少击众，如马将军者！”人号为“中兴锐将”。</p>
<p>　　<strong>朕之关张</strong></p>
<p>　　宋狄青京师呼为“狄天使”，上嘉其材勇，为泾原路兵马总管。上欲一见，诏令入朝。会寇逼平凉，乃令亟往，俾图像以进。上观其相曰：“朕之关张。”</p>
<p>　　<strong>立汉赤帜</strong></p>
<p>　　韩信攻赵，令卒曰：“赵见我走，必空壁逐我，若等疾入，拔赵白帜，立汉赤帜。信佯走。赵果逐之，回壁见赤帜，大乱。汉兵夹击，遂克赵军。</p>
<p>　　<strong>下马作露布</strong></p>
<p>　　《南史》：傅永拜安远将军，帝叹曰：“上马能杀贼，下马能作露布，惟傅修期能之耳！”</p>
<p>　　<strong>三箭定天山</strong></p>
<p>　　薛仁贵为行军副总管。九姓众十余万，令骁骑挑战，仁贵发三矢，辄杀三人，虏气慑，皆降。</p>
<p>　　<strong>三鼓夺昆仑</strong></p>
<p>　　狄青宣抚广西。侬智高守昆仑关，青至宾州，值上元节，大张灯火，首夜宴乐彻晓。次夜复宴，二鼓时，青忽称疾如内，命孙元规主席。少服药乃出，数使人劝劳坐客，至晓未散。忽有驰报云：“是夜三鼓，狄将军已夺昆仑关矣。”</p>
<p>　　<strong>顺昌旗帜</strong></p>
<p>　　宋刘琦与兀术战于柘皋，虏远望见，大惊曰：“此顺昌旗帜也。”即引兵而去。</p>
<p>　　<strong>每饭不忘巨鹿</strong></p>
<p>　　汉文帝谓冯唐曰：“昔有为我言李齐之贤，战于巨鹿下。今吾每饭，意未尝不在巨鹿也。”</p>
<p>　　<strong>铸错</strong></p>
<p>　　唐罗绍威以魏博牙兵骄甚，尽杀之，遂为梁朱温所制，乃谓亲吏曰：“聚六州四十三县铁，铸一个错不成！”</p>
<p>　　<strong>得陇望蜀</strong></p>
<p>　　司马懿言于曹操曰：“今克汉中，益州震动，进兵临之，势必瓦解。”操曰：“人苦不知足，得陇复望蜀。”</p>
<p>　　<strong>塞创复战</strong></p>
<p>　　隋张定和，虏刺之中颈，定和以草塞创而战，神气自若，虏遂败走。</p>
<p>　　<strong>杜伏威</strong></p>
<p>　　唐杜伏威与陈战，射中伏威额，怒曰：“不杀汝，箭不拔！”驰入阵，获所射将，使拔箭，已，斩之。</p>
<p>　　<strong>首级</strong></p>
<p>　　秦法斩敌一首拜爵一级，故曰“首级”。后人云：“割一首，必割其势，以为一级者非。”</p>
<p>　　<strong>梓树化牛</strong></p>
<p>　　秦文公伐雍，南山梓树化为牛，以骑击之，不胜。或坠地，解髻披发，牛畏之，入水。秦因置髦头，骑使之先驱。</p>
<p>　　<strong>勒石燕然</strong></p>
<p>　　燕然，山名，去塞三千里。窦宪大破单于，登燕然山，勒石纪功，颂汉功德。</p>
<p>　　<strong>九章</strong></p>
<p>　　管子曰：“举日章则昼行，举月章则夜行，举龙章则水行，举虎章则林行，举鸟章则行阪，举蛇章则行泽，举鹊章则行船，兴狼章则行山，举&lt;巾臯&gt;章则载食而驾。”</p>
<p>　　<strong>啼哭郎君</strong></p>
<p>　　都统制曲端勇悍非常，每与虏战，呼裨将头目，备告以二帝蒙尘，今在五国城中青衣把盏，凡为臣子者闻之痛心，思之切骨，遂放声大哭。将佐军士皆哭，奋身上马，勇气百倍，虏人望之辟易，称为“啼哭郎君”。</p>
<p>　　<strong>鸽笼分部</strong></p>
<p>　　曲端军分五部，一笼贮五鸽，随点一部，则开笼纵一鸽往，则一部之兵顷刻立至，其速如神，见者气夺。</p>
<p>　　<strong>玉帐术</strong></p>
<p>　　杜子美诗：“空留玉帐术，愁杀锦城人。”玉帐乃兵家厌胜之方位，主将于其方置军帐，则坚不可犯。其法：黄帝遁甲以月建，后三位取之，如正月建寅，则已为玉帐。</p>
<p>　　<strong>冠来没处畔</strong></p>
<p>　　陈后主与齐云观，谣曰：“齐云观，寇来没处畔。”故今人避人谓之“畔”。</p>
<p>　　<strong>府兵</strong></p>
<p>　　西魏始作府兵。隋唐始有番次，入为兵，出为农。周太祖始刺面见。唐末刘仁恭刺民为兵，给廪食，军丁佥补。</p>
<p>　　<strong>渠答</strong></p>
<p>　　蒺藜也，以铁为之，匝营则撒之四外。</p>
<p>　　<strong>绕指柔</strong></p>
<p>　　平望湖中掘得一剑，屈之则首尾相就，放手复直如故，锋铓犀利，可断金铁。识者曰：“此古之绕指柔也。”</p>
</div>
</div>
<div class="bookvmiddle">
<a href="/guwen/bookv_19245.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19247.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
