
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·杂物部·卷二_古诗文网
</title>
<meta content="○板葛洪《神仙传》曰：王远，字方平，东海人也。博学六经，尤明天文、图谶、河洛之要，逆知天人盛衰之期、九州吉凶。汉桓帝闻之，连征，不出。使郡国逼载，以诣京师。低头闭口，不肯答，乃题宫" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15618.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>杂物部·卷二</b></span>
<a href="javascript:PlayBookv(15618)" style="margin-left:5px;"><img alt="" height="16" id="speakerimgBookv15618" src="/img/speaker.png" width="16"/></a>
<span id="bookvPlay15618" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○板</p>
<p>　　葛洪《神仙传》曰：王远，字方平，东海人也。博学六经，尤明天文、图谶、河洛之要，逆知天人盛衰之期、九州吉凶。汉桓帝闻之，连征，不出。使郡国逼载，以诣京师。低头闭口，不肯答，乃题宫门扇板四百馀字，皆说方来。帝甚怒之，使人削之。外字去，内字复见，墨皆彻入板里。</p>
<p>　　《续搜神记》曰：聂友，豫章新滏人。少时贫，常夜照见一白鹿，射中之。明寻踪，血既尽，不知所在。且已饥极，便卧一梓树下。仰见箭着树枝，视之，乃是昨射箭。怪其如此，於是还家赍粮，命子侄持斧以伐之。树微有血，遂裁截为板二枚，牵着陂塘中。板常沉没，然时复浮出，辄家有吉庆。每欲致宾客，辄乘此板。於中流欲没，客大惧。聂君呵之，还复浮出。仕宦大如意，位至丹阳太守。在郡经时，外司白云："涛入石头，聂然。"聂君以陂塘中板来耳，视之果然。聂君以板来必有意，即解职归家。下船便闭户，二板挟两边，一日至豫章。自尔之后，板出，便反有凶祸，家大坎坷。</p>
<p>　　《幽明录》曰：义熙中，江乘聂湖忽有一板，广数尺，长二丈馀，恒停在此，川溪采菱及捕鱼者，资此以自济。后有数人，共乘板入湖，试以刀斫，即有血出。板乃没，数人溺死。</p>
<p>　　○瓦</p>
<p>　　《古史考》曰：夏世昆吾氏作屋瓦。</p>
<p>　　《礼》曰：慕贤而容众，毁方而瓦合。(去己之大圭角下与众人小合也。)</p>
<p>　　《史记》曰：秦攻韩，军於武安西。秦军鼓噪勒兵，武安屋瓦尽震。</p>
<p>　　《汉书》曰：霍禹第，巷端人见禹居堂屋上，撒瓦投地，就视亡有，大怪之。举家忧愁，未几被诛。</p>
<p>　　《续汉书》曰：董卓作乱，烧南北宫，洛阳城无只瓦尺木。</p>
<p>　　《吴时外国传》曰：大秦国以水精为瓦。</p>
<p>　　《晋起居注》曰：成都王讨长沙王，使陆机都督三十七万众，围洛阳四匝。夜鼓噪，京师屋瓦皆裂。</p>
<p>　　《晋中兴书》曰：泰宁元年五月，大回风吹刘曜太庙瓦垣外数十步。其栾梁拱梧无离者，瓦亦不毁。曜素服五月，缮治之。</p>
<p>　　《淮南子》曰：以磁石之能运铁也，而求其引瓦，则难矣。</p>
<p>　　《汉武故事》曰：武帝起神明殿，砌以文石，用布为瓦，而淳漆其外，四门并如之。</p>
<p>　　《语林》曰：晋张载字孟阳，甚丑。每出，为小儿掷瓦盈车。</p>
<p>　　葛洪《神仙传》曰：孙博者，河东人也。有藏人亡奴在军中者，因以求之，不得。博语奴主曰："吾为卿烧其营舍，奴出走，卿但谛伺取之。"於是博以一赤瓦掷之，须臾火起张天，奴果出走而得之。博乃以青瓦掷之，火即灭。屋舍百物向已焦燃者，悉复如故。</p>
<p>　　《灵鬼志》曰：有士人姓邹，坐斋中，忽有一人通刺诣之，题刺云"舒甄仲"。既去，疑其非人，寻其刺，曰："吾知之矣，是予舍西土瓦中人耳！"便往，令人将铧掘之，果於瓦器中得桐人，长尺馀。</p>
<p>　　《管子》曰：栋桡不胜任，则屋覆，而人不怨者，其理然也。弱子，慈母之所爱也，不以其理而下瓦，则慈母笞之。故其理动者，虽覆屋不为怨；不以其理动者，下瓦必笞。</p>
<p>　　《庄子》曰：师旷为晋平公作清角。一奏，有云从西北起。再奏，大雨大风随之，裂帷幕，破俎豆，堕廊瓦。平公惧，伏於室内。</p>
<p>　　《抱朴子》曰：土柈瓦胾，不可救饥。</p>
<p>　　○砖</p>
<p>　　《尔雅》曰：瓴谓之甓。(砖也，今江东呼甓。甓，音蒲历切。)</p>
<p>　　《古史考》曰：乌曹氏作砖。</p>
<p>　　《魏略》曰：扈累独居道侧，以〈鹿瓦〉砖为障，施一厨床，食宿其中。</p>
<p>　　《晋书》曰：吴兴吴陆经疫疠，死者十三。在青惟逵夫妻，家贫，冬无被裤，昼佣赁，夜还烧砖伐木。期年中成七墓，葬十二丧。</p>
<p>　　《宋书》曰：范晔，字蔚宗。母如厕产之。额为砖所伤，故以砖为小字。</p>
<p>　　郑缉之《东阳记》曰：独公冢。在县东八十里，有冢临溪，其砖文曰："筮言吉，龟言凶，三百年，堕水中。"义熙中，冢犹半在。自后，稍已崩尽。</p>
<p>　　《续搜神记》曰：顺阳范启，母丧当葬。前母墓在顺阳，往迎之。既至，而坟垄杂沓，难可识别，不知何许。袁彦仁时为豫州，往看之，因云："闻有一人见鬼。"范即如言，令物色觅之，云："此墓中一人，衣服颜状如之。"即开墓棺，物皆烂，冢中灰壤深尺馀。意甚疑，试令人以足拨灰中土，冀得旧物。果得一砖，铭云"顺阳范坚之妻"，然后信之。</p>
<p>　　《述异记》曰：豫章胡兹，家在郡治。宋泰始四年，空中忽有故冢墓砖、青苔、石灰着之礚然，掷其母前，其数或五三俱至。举家惊惧，然终不中人，旬日乃止。</p>
<p>　　《语林》曰：陶太尉既作广州，优游无事，常朝自运甓於斋外，暮运於斋内。人问之，陶曰："吾方致力中原，恐为尔优游，不复堪事。"</p>
<p>　　○堑</p>
<p>　　《东观汉记》曰：周纡，字文通。为渤海太守，坐事免。家贫，身筑堑以自给食。</p>
<p>　　○刍茭</p>
<p>　　《书》曰：峙乃刍茭，亡敢弗多。</p>
<p>　　《诗》曰：生刍一束，其人如玉。</p>
<p>　　《礼》曰：以足蹙路马刍，有诛。</p>
<p>　　《声类》曰：茭，乾刍也。</p>
<p>　　《老子》曰：天地不仁，以万物为刍狗；圣人不仁，以百姓为刍狗。</p>
<p>　　赵壹《娱邪赋》曰：势家多所宜，咳唾自成珠。被褐怀金玉，兰惠化为刍。</p>
<p>　　○垩</p>
<p>　　《礼》曰：在垩室之中，不与坐焉。</p>
<p>　　《山海经》曰：慈聋之山，其中有大谷，是多白墨、青垩。(谓有杂色之垩。)</p>
<p>　　《太公六韬》曰：昔帝尧王天下，上世谓贤君其治，则宫恒室屋不垩也。</p>
<p>　　《庄子》曰：郢人垩漫其鼻端，若蝇翼。使匠石斫之，运斤成风。尽垩而鼻不伤，郢人立而不失容。</p>
<p>　　○竿</p>
<p>　　《诗》曰：籊々竹竿，以钓于淇。(籊々，长而杀也。)</p>
<p>　　《说文》曰：竿，竹挺也。</p>
<p>　　《汉书》曰：斩木为兵，揭竿为旗。(揭音竭，负也。)</p>
<p>　　《续汉书》曰：高凤，字文通，南阳人。妻将之田，曝麦於庭，令凤护鸡。忽然天暴风大雨，凤持竿诵经，不觉潦水流麦。妻还，怪问，凤方悟。</p>
<p>　　《博物志》曰：詹何以独茧之丝为纶，芒针为钩，荆为竿，剖粒为饵，引盈车之鱼於百仞之渊。</p>
<p>　　《庄子》曰：楚王聘庄周於濮水之上，庄子持竿不顾。</p>
<p>　　○钩</p>
<p>　　《史记》曰：桀有力，能伸钩索铁。</p>
<p>　　《搜神记》曰：京兆长安有张氏，昼独处室，有鸠自外入，止前床。张氏恶之，披怀而祝曰："鸠，尔来为我祸耶？飞上承尘！为我福耶？来入我怀！"鸠翻入怀。以手探之，则不知鸠之所在，而得一金钩焉，遂宝之。自是之后，子孙昌盛，资财万倍。蜀贾客至长安中，闻之，乃厚赂内婢，婢窃钩以与客。张氏既失钩，渐贫死丧。而蜀客亦数罹穷厄，不为己利。或告之："天命也，不可以力求。"於是赍钩以返张氏，张氏复昌。故关西称张氏钩。</p>
<p>　　《风俗通》曰：顺帝时，京师谣曰："直如弦，死道边；曲如钩，乃封侯。"</p>
<p>　　张衡赋曰：仰飞纤缴，俯钓长流，触矢而{敝死}，贪饵吞钩。</p>
<p>　　○钉</p>
<p>　　《魏略》曰：晋宣王讨王陵，陵自知罪重，试索棺钉，以观太傅意。太傅给之，陵夜呼掾属，与诀曰："行年八十，身名并灭！"遂自杀。</p>
<p>　　盛弘之《荆州记》曰：冠军县东，有魏征南司马张詹墓，元嘉初尚俨然。六年，民饥，始被发，金银朱漆之器烂然。有二朱漆棺，棺前垂竹薄帘，以金钉钉之。</p>
<p>　　杨龙骧《洛阳记》曰：石牛一头，在城西北九重里。耆旧传说：往者石虎当襄国，石牛夜唤，声三十里。事奏虎，虎遣人打落牛两耳及尾，以铁钉钉四脚，今现存。</p>
<p>　　《抱朴子》曰：吴有赵炳，以大钉钉柱，入尺许，以气力吹之，即钉跃出，如弩箭之发。</p>
<p>　　○鍱</p>
<p>　　《广雅》曰：鏶(音集)谓之鍱。(弋涉切。)</p>
<p>　　《说文》曰：鏶，鍱也。</p>
<p>　　○砺</p>
<p>　　《诗》曰：周道如砥。</p>
<p>　　《书》曰：扬州，厥贡砺砥。(砥细于砺，皆磨石也。)</p>
<p>　　又曰：若金用汝作砺。</p>
<p>　　《史记》曰：封爵之誓曰："黄河如带，太山如砺。"(言河山如带、砺，国乃绝耳。)</p>
<p>　　蔡邕《劝学》曰：木以绳直，金以淬刚，必须砥砺，就其锋芒。</p>
<p>　　《魏志》曰：杀幽州牧刘虞，有童谣曰："燕南垂，赵北际，中央不合如砺，惟有此中可避世。"公孙瓒以己当之，乃筑京固守，积三万斛。</p>
<p>　　《广志》曰：砺石出首阳山，有紫、白、彩色。出南昌者最善，今武库有数枚，治御刀。</p>
<p>　　《山海经》曰：高梁之山多砥砺。</p>
<p>　　《尸子》曰：铁使幹越之工，铸之以为剑，而勿加砥砺，则以刺不入，击不断；磨之以砻砺，加之以黄砥，则刺也无前，击也无下。自是观之，砺之与弗砺，其相去远矣！今人皆砺其剑，而弗知砺其身。夫学，身之砥砺也。</p>
</div>
</div>
<div class="bookvmiddle">
<a href="/guwen/bookv_15617.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15619.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
