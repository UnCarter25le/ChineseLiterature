
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
撼龙经·下卷·破军星第七_古诗文网
</title>
<meta content="破军星峰如走旗，前头高卓尾后低。两傍失险落坑陷，壁立侧裂形倾欹。不知此星出六府，上有三台为远祖。然后生出六曜星，贪巨禄文兼武辅。三台星辰号三阶，六星两两鱼眼挨。双尖双园双方样，却在" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_20212.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>下卷·破军星第七</b></span>
<a href="javascript:PlayBookv(20212)" style="margin-left:5px;"><img alt="" height="16" id="speakerimgBookv20212" src="/img/speaker.png" width="16"/></a>
<span id="bookvPlay20212" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%a8%e7%ad%a0%e6%9d%be">杨筠松</a></p>
<div class="contson">
<p>　　破军星峰如走旗，前头高卓尾后低。两傍失险落坑陷，壁立侧裂形倾欹。</p>
<p>　　不知此星出六府，上有三台为远祖。然后生出六曜星，贪巨禄文兼武辅。</p>
<p>　　三台星辰号三阶，六星两两鱼眼挨。双尖双园双方样，却在高顶双安排。</p>
<p>　　双尖定出贪狼去，方圆生出武巨来。上台中台下台出，行到六府文昌台。</p>
<p>　　文昌六星如偃月，穿排六星似环玦。平顶上头生六星，六处微堆作凹凸。</p>
<p>　　凹中微起似六星，生出九星若排列。破军受变九星殊，逐位生峰形象奇。</p>
<p>　　山形在地星在天，星气下感祸福依。真星顿起真形了，枝叶皆是破禄随。</p>
<p>　　真星虽云有三吉，三吉之余有辅弼。不知三吉不常生，百处观来无一实。</p>
<p>　　盖缘不识破军星，只说走旗拖尾出。走旗拖尾是真形，若出尊星形变生。</p>
<p>　　与君细论破军体，逐一随星种类名。贪狼破军如顿旗，一层一级如天梯。</p>
<p>　　顶尖冲前有岩穴，伸颈犹如鸡作啼。顶头有带下岩去，引到平处如珠丝。</p>
<p>　　欲断不断马蹄过，东西隐隐梭丝垂。三吉之星总如此，名为吉破地相宜。</p>
<p>　　过坪过水皆如此，定有泉塘两夹随。贪下破军巨门去，去为垣局不须疑。</p>
<p>　　巨门破军裂十字，顶上微园欹侧取。势如啄木上高枝，直上高崖石嘴露。</p>
<p>　　此星出龙生鼎足，爪甲巉岩若鸡爪。此龙富贵生王侯，五换六移出宰辅。</p>
<p>　　禄存破军在平顶，两胁蛇行肋微露。前如大木倒悬岩，独干生枝叶无数。</p>
<p>　　叶中生出嫩枝条，又作高峰下坪去。当知为穴亦不远，护送不来作神宇。</p>
<p>　　破军廉贞高崔巍，水流关峡声如雷。武曲破如破厨柜，身形臃肿崩倾势。</p>
<p>　　前头走出鹅伸颈，岭上下来如象鼻。一高一下脚不尖，作穴乳头出富贵。</p>
<p>　　辅星破军如幞头，两傍有脚如抛毬。弼星破军如鲤跃，行到坪中亦时卓。</p>
<p>　　三三两两坪中行，直出身来横布脚。为神为庙为富贵，只看缠护细斟酌。</p>
<p>　　缠多便是富贵龙，缠少只为钟鼓阁。九星皆有破禄文，三吉之形辅弼尊。</p>
<p>　　平行穿珠巨门禄，关棹尖拖是 破军。吉星之下无不吉，凶星之下凶所存。</p>
<p>　　况是凶龙不为穴，只是闲行引过身。纵然有穴必是假，假穴如何保久寸。</p>
<p>　　时师只说寻龙脉，来此峡内空低蹲。便指缠护为积气，或有远秀出他村。</p>
<p>　　便说朝山朝水好，下了凶事自入门。只缘不识真龙性，前面必出星辰尊。</p>
<p>　　尊星活了死龙骨，换去破军廉禄文。破军忽然横开帐，帐里戈旗出生旺。</p>
<p>　　此龙出作将军形，前遇溪流为甲仗。破禄形象最为多，枝蔓悬延气少和。</p>
<p>　　不为尖刀即剑戟，不作蛇行即抛梭。出逢六秀方位上，上与六气横天河。</p>
<p>　　六气变生生六秀，凶星到此亦消磨。凶气消磨生吉气，定有星辰巨浪波。</p>
<p>　　此是神仙绝妙法，不比寻常格地罗。与君略举大形势，举目一望江山助。</p>
<p>　　天下江山万里遥，我见破军到处是。禄存文曲辅弼星，低小山形总相类。</p>
<p>　　只有高山形象殊，略举大纲与君议。昆仑山脚出真颜，枝枝脚是破军山。</p>
<p>　　连县走出瀚海北，风俗强悍人粗顽。生儿三岁学骑射，骨鲠刚方是此间。</p>
<p>　　山来陇右尖如削，尽是狼峰高更卓。此处如何不出文，只为峰多反成浊。</p>
<p>　　高山大陇峰多尖，不似平原一锥卓。行行退却大散关，百二河山在彼间。</p>
<p>　　大缠大护到函谷，水出黄河如阙环。低平渐渐出熊耳，万里平原似如砥。</p>
<p>　　大梁形势亦无山，到此寻龙何处是。识得星峰是等闲，平处寻龙最是难。</p>
<p>　　若无河海与淮汉，渺渺茫茫不见由。河流冲击山断绝，即无石骨又无脉。</p>
<p>　　君若到彼说星峰，一句不容三寸舌。黄河在北大江南，两水夹行势不绝。</p>
<p>　　行到背面忽起峰，兖州东岳插天雄。分枝劈脉钟灵气，圣贤多在鲁邦中。</p>
<p>　　自古英雄处西北，西北龙神少人识。紫微垣局太微宫，天市天垣太行东。</p>
<p>　　南龙高枝过葱岭，黑铁二山雪峰盛。分出秦川及汉川，五岭分星入桂连。</p>
<p>　　山行有断脉不断，直至江阴大海边。海门旺气连闽越，南水两夹同抱缠。</p>
<p>　　此是海门南脉络，货财文武相交错。何处是贪何处文，何处认辩武曲尊。</p>
<p>　　寻龙望气先寻脉，云雾多生是龙脊。春夏之交与二分，夜望云霓生处觅。</p>
<p>　　云霓光生绝高顶，此是龙楼宝殿定。大脊微微云自生，雾气如多反难证。</p>
<p>　　先寻龙气识正龙，却是枝龙观远应。此是神仙寻地法，百里罗城不为迥。</p>
<p>　　如此然后论九星，要识九星观正形。因就正龙行脚处，认取破禄中间行。</p>
<p>　　天下山山有破禄，破禄交横有地轴。禄存无禄只为关，破军不破只为栏。</p>
<p>　　关拦之山作水口，必有罗星生水间。大河之中有砥柱，四川之口生灎滪。</p>
<p>　　大孤小孤彭蠡前，采石金山作门户。更有焦山罗刹石，虽是罗星门不固。</p>
<p>　　此是大寻罗星法，识者便知愚者误。吾若论及破军星，多是引龙兼作护。</p>
<p>　　大龙须论大破军，小龙夹乱破禄文。廉贞多是作龙祖，辅弼随龙富贵分。</p>
<p>　　廉贞若高龙不出，只是为应兼为门。请君看此州县间，何处不生水口山。</p>
<p>　　水口关拦皆破禄，无脚交牙如叠环。或有横山如卧虎，或作重重如瓜瓠。</p>
<p>　　禹整龙门透大河，便是当年关水处。太行走出河中府，河北河南关两所。</p>
<p>　　大河北来曲射东，西山枕水如眠龙。马耳山枕大江口，绝无脚手为神妙。</p>
<p>　　灵壁山来截淮河，更无一脚如横戈。海门二山锁二浙，两山相合如环玦。</p>
<p>　　文廉生脚锁溜流，横在水中为两截。大关大锁数十重，定有罗星横截气。</p>
<p>　　截在江河不许流，关内不知多少地。小罗小锁及小关，一州一县须有拦。</p>
<p>　　十拦十锁百十里，定有王侯居此间。乡罗罗星小关锁，枕水如戈石横卧。</p>
<p>　　但看无脚是关拦，重数多少分将佐。君如能识水口山，并识天戈并禄破。</p>
</div>
</div>
<div class="bookvmiddle">
<a href="/guwen/bookv_20211.aspx">上一章</a>
<a href="/guwen/book_285.aspx" style="border:0px;line-height:27px; height:27px;">目录</a>
<a href="/guwen/bookv_20213.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
