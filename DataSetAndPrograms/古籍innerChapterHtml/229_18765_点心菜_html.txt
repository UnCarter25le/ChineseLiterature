
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
随园诗话·点心菜_古诗文网
</title>
<meta content="梁昭明以点心为小食，郑傪嫂劝叔且点心，由来旧矣。作《点心单》。鳗面　　大鳗一条蒸烂，拆肉去骨，和入面中，入鸡汤清揉之擀成面皮，小刀划成细条，入鸡汁、火腿汁、蘑菇汁滚。温面　　将细面" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_18765.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>点心菜</b></span>
<a href="javascript:PlayBookv(18765)" style="margin-left:5px;"><img alt="" height="16" id="speakerimgBookv18765" src="/img/speaker.png" width="16"/></a>
<span id="bookvPlay18765" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e8%a2%81%e6%9e%9a">袁枚</a></p>
<div class="contson">
<p>　　梁昭明以点心为小食，郑傪嫂劝叔且点心，由来旧矣。作《点心单》。</p>
<p>　　<strong>鳗面<br/></strong>　　大鳗一条蒸烂，拆肉去骨，和入面中，入鸡汤清揉之擀成面皮，小刀划成细条，入鸡汁、火腿汁、蘑菇汁滚。</p>
<p>　　<strong>温面<br/></strong>　　将细面下汤沥干，放碗中，用鸡肉、香蕈浓卤，临吃，各自取瓢加上。</p>
<p>　　<strong>鳝面<br/></strong>　　熬鳝成卤，加面再滚。此杭州法。</p>
<p>　　<strong>裙带面<br/></strong>　　以小刀截面成条，微宽，则号“裙带面”。大概作面，总以汤多为佳，在碗中望不见面为妙。宁使食毕再加，以便引人入胜。此法扬州盛行，恰甚有道理。</p>
<p>　　<strong>素面<br/></strong>　　先一日将蘑菇蓬熬汁，定清；次日将笋熬汁，加面滚上。此法扬州定慧庵僧人制之极精，不肯传人。然其大概亦可仿求。其纯黑色的或云暗用虾汁、蘑菇原汁，只宜澄云泥沙，不重换水，则原味薄矣。</p>
<p>　　<strong>蓑衣饼<br/></strong>　　干面用冷水调，不可多，揉擀薄后，卷拢再擀薄了，用猪油、白糖铺匀，再卷拢擀成薄饼，用猪油熯黄。如要盐的，用葱椒盐亦可。</p>
<p>　　<strong>虾饼<br/></strong>　　生虾肉，葱盐、花椒、甜酒脚少许，加水和面，香油灼透。</p>
<p>　　<strong>薄饼<br/></strong>　　山东孔藩台家制薄饼，薄若蝉翼，大若茶盘，柔腻绝伦。家人如其法为之，卒不能及，不知何故。秦人制小锡罐，装饼三十张。每客一罐。饼小如柑。罐有盖，可以贮馅。用炒肉丝，其细如发。葱亦如之。猪羊并用，号曰“西饼”。</p>
<p>　　<strong>面老鼠<br/></strong>　　以热水和面，俟鸡汁滚时，以箸夹入，不分大小，加活菜心，别有风味。</p>
<p>　　<strong>颠不棱即肉饺也<br/></strong>　　糊面摊开，裹肉为馅蒸之。其计好处全在作馅得法，不过肉嫩去筋作料而已。余到广东，吃官司镇台颠不棱，甚佳。中用肉皮煨膏为馅，故觉软美。</p>
<p>　　<strong>韭合<br/></strong>　　韭菜切末拌肉，加作料，面皮包之，入油灼之。面内加酥更妙。</p>
<p>　　<strong>糖饼（又名面衣）<br/></strong>　　糖水溲面，起油锅令热，用箸夹入；其作成饼形者，号“软锅饼”，杭州法也。</p>
<p>　　<strong>烧饼<br/></strong>　　用松子、胡桃仁敲碎，加糖屑、脂油和面炙之，以两面熯黄为度，而加芝麻。叩儿会做，面罗至四五次，则白如雪矣。须用两面锅，上下放火，得奶酥更佳。</p>
<p>　　<strong>千层馒头<br/></strong>　　杨参戎家制馒头，其白如雪，揭之如有千层。金陵人不能也。其法扬州得半，常州、无锡亦得其半。</p>
<p>　　<strong>面茶<br/></strong>　　熬粗茶汁，炒面兑入，加芝麻酱亦可，加牛乳亦可，微加一撮盐。无乳则加奶酥、奶皮亦可。</p>
<p>　　<strong>杏酪<br/></strong>　　捶杏仁作浆，挍去渣，拌米粉，加紧糖熬之。</p>
<p>　　<strong>粉衣<br/></strong>　　如作面衣之法。加糖、俱可，取其便也。</p>
<p>　　<strong>竹叶粽<br/></strong>　　取竹叶裹白糯米煮之。尖小如初生菱角。</p>
<p>　　<strong>萝卜汤圆<br/></strong>　　萝卜刨丝滚熟，去臭气，微干，加葱酱拌之，放粉团中作馅，再用麻油灼之。汤滚亦可。春圃方伯家制萝卜饼，叩儿学会，可照此法作韭菜饼、野鸡饼试之。</p>
<p>　　<strong>水粉汤圆<br/></strong>　　用水粉和作汤圆，滑腻异常，中用松仁、核桃、猪油、糖作馅，或嫩肉去筋丝捶烂，加葱末、秋油作馅亦可。作水粉法，以糯米浸水中一日夜，带水磨之，用布盛接，布下加灰，以去其渣，取细粉晒干用。</p>
<p>　　<strong>脂油糕<br/></strong>　　用纯糯粉拌脂油，放盘中蒸熟，加冰糖捶碎，入粉中蒸好，用刀切开。</p>
<p>　　<strong>雪花糕<br/></strong>　　蒸糯饭捣烂，用芝麻屑加糖为馅，打成一饼，再切方块。</p>
<p>　　<strong>软香糕<br/></strong>　　软香糕，以苏州都林桥为第一。其次虎丘糕，西施家为第二。南京南门外报恩寺则第三矣。</p>
<p>　　<strong>百果糕<br/></strong>　　杭州北关外卖者最佳。以粉糯多松仁、胡桃而不放橙丁者为妙。其甜处非蜜非糖，可暂可久。家中不能得其法。</p>
<p>　　<strong>栗糕<br/></strong>　　煮栗极烂，以纯糯粉加糖为糕蒸之，上加瓜仁、松子。此重阳小食也。</p>
<p>　　<strong>青糕、青团<br/></strong>　　捣青草为汁，和粉作粉团，色如碧玉。</p>
<p>　　<strong>合欢饼<br/></strong>　　蒸糕为饭，以木印印之，如小珙璧状，入铁架熯之，微用油，方不粘架。</p>
<p>　　<strong>鸡豆糕<br/></strong>　　研碎鸡豆，用微粉为糕，放盘中蒸之。临食用小刀片开。</p>
<p>　　<strong>鸡豆粥<br/></strong>　　磨碎鸡豆为粥，鲜者最佳，陈者亦可。加山药、茯苓尤妙。</p>
<p>　　<strong>金团<br/></strong>　　杭州金团，凿木为桃、杏、元宝之状，和粉搦成，入木印中便成。其馅不拘荤素。</p>
<p>　　<strong>麻团<br/></strong>　　蒸糯米捣烂为团，用芝麻屑拌糖作馅。</p>
<p>　　<strong>芋粉团<br/></strong>　　磨芋粉晒干，和米粉用之。朝天宫道士制芋粉团，野鸡馅，极佳。</p>
<p>　　<strong>熟藕<br/></strong>　　藕须贯米加糖自煮，并汤极佳。外卖者多用灰水，味变，不可食也。余性爱食嫩藕，虽软熟而以齿决，故味在也。如老藕一煮成泥，便无味矣。</p>
<p>　　<strong>新栗、新菱<br/></strong>　　新出之栗，烂煮之，有松子仁香。厨人不肯煨烂，故金陵人有终身不知其味者。新菱亦然。金陵人待其老方食故也。</p>
<p>　　<strong>莲子<br/></strong>　　建莲虽贵，不如湖莲之易煮也。大概小熟抽心去皮，后下汤，用文火煨之，闷住合盖，不可开视，河停火。如此两炷香，则莲子熟时，不生骨矣。</p>
<p>　　<strong>芋<br/></strong>　　十月天晴时，取芋子、芋头，晒之极干，放草中，勿使冻伤。春间煮食，有自然之甘。俗人不知。</p>
<p>　　<strong>萧美人点心<br/></strong>　　仪真南门外，萧美人善制点心，凡馒头、糕、饺之类，小巧可爱，洁白如雪。</p>
<p>　　<strong>刘方伯月饼<br/></strong>　　用山东飞面，作酥为皮，中用松仁、核桃仁、瓜子仁为细末，微加冰糖和猪油儿馅，食之不觉甚甜，而香松柔腻，迥异寻常。</p>
<p>　　<strong>陶方伯十景点心<br/></strong>　　每至年节，陶方伯夫人手制点心十种，皆山东飞面所为。奇形诡状，五色纷披。食之皆甘，令人应接不暇。萨制军云：“吃孔方伯薄饼，而天下之薄饼可废；吃陶方伯十景点心，而天下之点心可废。”自陶方伯亡，而此点心亦成《广陵散》矣。呜呼！</p>
<p>　　<strong>杨中丞西洋饼<br/></strong>　　用鸡蛋清和飞面作稠水，放碗中。打铜夹剪一把，头上作饼形，如蝶大，上下两面，铜合缝处不到一分。生烈火烘铜夹，撩稠水，一糊一夹一熯，顷刻成饼。白如雪，明如绵纸，微加冰糖、松仁屑子。</p>
<p>　　<strong>白云片<br/></strong>　　南殊锅巴，薄如绵纸，以油炙之，微加白糖，上口极脆。金陵人制之最精，号“白云片”。</p>
<p>　　<strong>风枵<br/></strong>　　以白粉浸透，制小片入猪油灼之，起锅时加糖糁之，色白如霜，上口而化。杭人号曰“风枵”。</p>
<p>　　<strong>三层玉带糕<br/></strong>　　以纯糯粉作糕，分作三层；一层粉，一层猪油白糖，夹好蒸之，蒸熟切开。苏州人法也。</p>
<p>　　<strong>运司糕<br/></strong>　　卢雅雨作运司，年已老矣。扬州店中作糕献之，大加称赏。从此遂有“运司糕”之名。色白如雪，点胭脂，红如桃花。微糖作馅，淡而弥旨。以运司衙门前店作为佳。他店粉粗色劣。</p>
<p>　　<strong>沙糕<br/></strong>　　糯粉蒸糕，中夹芝麻、糖屑。</p>
<p>　　<strong>小馒头、小馄饨<br/></strong>　　作馒头如胡桃大，就蒸笼食之。每箸可夹一双。扬州物也。扬州发酵最佳。手捺之不盈半寸，放松仍隆然而高。小馄饨小如龙眼，用鸡汤下之。</p>
<p>　　<strong>雪蒸糕法<br/></strong>　　每磨细粉，用糯米二分，粳米八分为则，一拌粉，将置盘中，用凉水细细洒之，以捏则如团、撒则如砂为度。将粗麻筛筛出，其剩下块搓碎，仍于筛上尽出之，前后和匀，使干湿不偏枯，以巾覆之，勿令风干日燥，听用。（水中酌加上洋糖则更有味，与市中枕儿糕法同。）一锡圈及锡钱，俱宜洗剔极净，临时略将香油和水，布蘸拭之。每一蒸后，必一洗一拭。一锡圈内，将锡钱置妥，先松装粉一小半，将果馅轻置当中，后将粉松装满圈，轻轻攩平，套汤瓶上盖之，视盖口气直冲为度。取出覆之，先去圈，后去钱，饰以胭脂，两圈更递为用。一汤瓶宜洗净，置汤分寸以及肩为度。然多滚则汤易涸，宜留心看视，备热水频添。</p>
<p>　　<strong>作酥饼法<br/></strong>　　冷定脂油一碗，开水一碗，先将油同水搅匀，入生面，尽揉要软，如擀饼一样，外用蒸熟面入脂油，合作一处，不要硬了。然后将生面做团子，如核桃大，将熟面亦作团子，略小一晕，再将熟面团子包在生面团子中，擀成长饼，长可八寸，宽二三寸许，然后折叠如碗样，包上穰子。</p>
<p>　　<strong>天然饼<br/></strong>　　泾阳张荷塘明府家制天然饼，用上白飞面，加微糖及脂油为酥，随意搦成饼样，如碗大，不拘方圆，厚二分许。用洁净小鹅子石衬而熯之，随其自为凹凸，色半黄便起，松美异常。或用盐亦可。</p>
<p>　　<strong>花边月饼<br/></strong>　　明府家制花边月饼，不在山东刘方伯之下。余常以轿迎其女厨来园制造，看用飞面拌生猪油子团百搦，才用枣肉嵌入为馅，裁如碗大，以手搦其四边菱花样。用火盆两个，上下覆而炙之。枣不去皮，取其鲜也；油不先熬，取其生也。含之上口而化，甘而不腻，松而不滞，其工夫全在搦中，愈多愈妙。</p>
<p>　　<strong>制馒头法<br/></strong>　　偶食新明府馒头，白细如雪，面有银光，以为是北面之故。龙云不然。面不分南北，只要罗得极细。罗筛至五次，则自然白细，不必北面也。惟做酵最难。请其庖人来教，学之卒不能松散。</p>
<p>　　<strong>扬州洪府粽子<br/></strong>　　洪府制粽，取顶高糯米，捡其完善长白者，去共半颗散碎者，淘之极熟，用大箸叶裹之，中放好火腿一大块，封锅闷煨一日一夜，柴薪不断。食之滑腻温柔，肉与米化。或云：即用火腿肥者斩碎，散置米中。</p>
</div>
</div>
<div class="bookvmiddle">
<a href="/guwen/bookv_18764.aspx">上一章</a>
<a href="/guwen/book_229.aspx" style="border:0px;line-height:27px; height:27px;">目录</a>
<a href="/guwen/bookv_18766.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
