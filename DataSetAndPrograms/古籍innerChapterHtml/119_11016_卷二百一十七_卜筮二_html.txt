
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平广记·卷二百一十七·卜筮二_古诗文网
</title>
<meta content="沈七　颍阴日者　王栖岩　路生　邹生　五明道士　黄贺　邓州卜者沈七　　有沈七者，越州人，善卜。李丹员外谓之曰：闻消息，李侍郎知政事，某又得给事中，如何？沈七云：李侍郎即被追，不得社日" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_11016.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" id="left8960" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷二百一十七·卜筮二</b></span>
<a href="javascript:PlayBookv(11016)" style="margin-left:5px;"><img alt="" height="16" id="speakerimgBookv11016" src="/img/speaker.png" width="16"/></a>
<a href="javascript:ShowYizhu(8960)" id="leftbtn8960" style=" float:right;line-height:20px; height:20px; width:40px; border:1px solid #999999; color:#999999; text-align:center;font-size:14px;-moz-border-radius:5px;-webkit-border-radius:5px;border-radius:5px;">译注</a>
<span id="bookvPlay11016" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89%e3%80%81%e6%89%88%e8%92%99%e3%80%81%e5%be%90%e9%93%89%e7%ad%89">李昉、扈蒙、徐铉等</a></p>
<div class="contson">
<p>　　沈七　颍阴日者　王栖岩　路生　邹生　五明道士　黄贺　邓州卜者</p>
<p>　　沈七　　</p>
<p>　　有沈七者，越州人，善卜。李丹员外谓之曰：闻消息，李侍郎知政事，某又得给事中，如何？沈七云：李侍郎即被追，不得社日肉吃，后此无禄。公亦未改，不得给事中。其时去社才十四日，果有敕追李侍郎。去社两日而上道，至汴卒。李亦不得给事中。（出《定命录》）</p>
<p>　　又天宝十四年，王诸应举，欲入京。于越州沈七处卜。得纯乾卦，下四位动，变观卦。沈云：公今应举，得此卦，观国之光，利用宾于王，本是嘉兆。然交动，群阴咸阳。下成乾卦，上变至四，又不至五。五是君位，未得利见大人。恐公此行，不至京而回。果至东京。属安禄山反。奔走却归江东。（出《定命录》）</p>
<p>　　颍阴日者　　</p>
<p>　　陈澍为颍阴太守。属安禄山反，遣县尉姓孙向东京。孙不肯行。陈怒挞（挞原作促，据明抄本改）之。至东京，遇禄山，请往颍阳取陈澍头。禄山补孙为颍阴太守，赐绯，并领二十余人取澍。澍闻便欲至，薄晚，出城走。录事参军扣马令回。澍忧闷。服痢药讬疾。令一日者卜之。曰：从今五日，当有家便，未取公。然有五百车禄在，必亦不死。至七日食时，公无恙矣。然当去此，求住不得。后五日孙到，陈于是潜以库物遗诸衙内人。至夜后，伪作敕书。追入京。令向西两驿上，差人逆来。夜半敕书至。明早，召集诸官宣。便令手刃（明抄本刃作力，下同）就馆中诛杀孙，并手刃二十余人。杀录事参军。其孙尉先令人取妻及女等，夜半齐到，明日平明，尽杀之。令上住知州事，便发入京。以官绢五匹赏卜者。（出《定命录》）</p>
<p>　　王栖岩　　</p>
<p>　　王栖岩自湘川寓江陵鹭白湖，善治易，穷律候阴阳之术。所居桃杏手植成数十列，四蕃其宇。时人比董奉。栖岩笑曰：吾独利其花核，祛风导气耳。安取迹古人余事。每清旦布蓍，为人决事。取资足一日为生，则闭斋治园。大历中，尝有老父持百钱求筮。卦成，参验其年。栖岩惊曰：家去几何？父往矣。不然，将仆于道。老父出，栖岩顾百钱，乃纸也。因悟其所验之辰，则栖岩甲子。乃叹曰：吾虽少而治《易》，不自意能幽入鬼鉴。死复何恨？乃沐浴更新衣，与妻子诀。少时而卒。（出《渚宫旧事》）</p>
<p>　　路生　　</p>
<p>　　赵自勤尝选，访卜于长安县路生。路云：公之官，若非重日，即是重口。后六月六日又卜。路云：公之官，九日不出，十二日出。至九日，宰相果索吏部由历，至十二日敕出，为左拾遗。拾遗之字，各有一口。又补缺王晃，七月内访卜于路生。路云：九月当入省，官有礼字。时礼部员外陶翰在座，乃曰：公即是仆替人。九月，陶病请假，敕除王礼部员外。后又令卜，云：必出当为'仓'字官。果贬温州司仓。既而路生以其二子讬晃。晃又问：毕竟当何如？路云：某所以令儿讬公，其意可知也。</p>
<p>　　邹生　　</p>
<p>　　武宗朝，宰相李回旧名喱，累举未捷。尝之洛桥，有二术士。一能筮，一能龟。乃先访筮者曰：某欲改名赴举，如之何？筮者曰：改名甚善。不改，终不成事也。又访龟者邹生。生曰：君子此行，慎勿易名，名将远布矣。然则成遂之后，二十年终当改名。今则已应玄象，异时方测余言。将行。又戒之曰：郎君必策荣名，后当重任。接诱后来，勿以白衣为隙。他年必为深衅矣。长庆二年，李及第。至武宗登极。与上同名，始改为回。（从辛丑至庚申，二十年矣）乃曰：筮短龟长，邹生之言中矣。李公既为丞郎，魏謩为给事。因省会，谓回曰：昔求府解，侍郎为试官。送一百二人，独小生不蒙一解。今日还忝金章，厕诸公之列也。合坐皆惊此说，欲其逊客。回曰：如今脱却紫衫，称魏秀才，仆为试官，依前不送公。公何以得旧事相让耳。回乃寻秉独坐之权，三台肃畏。而升相府。后三五年，魏公亦自同州入相，而回累被贬谪。跋涉江湖，喟然叹曰：洛桥先生之诫，吾自取尤耳。然亦命之所牵也。（出《云溪友议》）</p>
<p>　　五明道士　　</p>
<p>　　长庆之代，邺中有五明道士者不知何许人，善阴阳历数，尤攻卜筮。成德军节度田弘正御下稍宽，而冒于财贿，诛求不息。民众怨咨。时王庭凑为部将，遣使于邺。既至，忽有微恙。数日，求医未能愈。因诣五明，究平生否泰。道士即为卜之，卦成而三钱并舞，良久方定。而六位俱重。道士曰：此卦纯乾，变为坤。坤土也，地也。大夫将来秉旄不远，兼有士地山河之分。事将集矣，宜速归乎。庭凑闻其言，遽自掩其耳。是夜，又梦白须翁形容伟异，侍从十余人，皆手持小玉斧。召王公而前，（前字原缺，据黄本补）谓曰：患难将及，不可久留。既觉，庭凑疑惧，即辞魏帅而回。比及还家，未逾旬，值军民大变。弘正为乱兵所害。士大夫将校，共推廷凑。庭凑再三退让，众不听，拥胁而立之。翌日，飞章上奏。朝廷闻之大骇，征兵攻讨。以裴度为元帅。赵人拒命二年。王师不能下。俄而敬宗即世，文皇帝嗣位。诏曰：念彼生灵，久罹涂炭。虽元凶是罪，而赤子何辜。宜一切数而宥之。就加节制。仍诏庭凑子元逵入侍。因以寿春公主妻焉。庭凑既立，甚有治声，朝廷称之。在位十三年卒。赠太师。子元逵继立，官至太尉。二十六年薨。长子绍懿立二年，荒淫暴乱，众议废而杀之。立其弟绍鼎。绍鼎立六年卒。子景崇立十三年，官至中书令。爵常山王卒，子镕立，即赵王也。后恣横不道，为下所杀。立四十一年。自庭凑至镕，凡五世六主，一百余年灭。初庭凑之立也，遣人诣邺，取五明置于府。为营馆舍，号五明先生院。公曾从容问曰：某今已忝藩侯，将来禄寿，更为推之。道人曰：三十年。愿明公竭节勤王，爱民恤物。次则保神啬气，常以清俭为心。必享殊寿。后裔兼有二王，皆公余庆之所致也。《春秋》所谓五世其昌，八世之后，莫之与京。公曰：幸事已多，素无勋德，此言非所敢望。因以数百金为寿。道士固辞不受。公亦固与之，载归其室。数日尽施之，一无留焉。二王：景崇封常山王。镕为赵王也。（出《耳目记》）</p>
<p>　　黄贺　　</p>
<p>　　唐昭宗时，有黄贺者，自云巩洛人也。因避地来，涉河游赵，家于常山，以卜筮为业。而言吉凶必效。时赵王镕方在幼冲，而燕军寇北鄙。王方选将拒之。有勇士陈立、刘干投刺于军门。愿以五百人尝寇，必面缚戎首。王壮而许之。翌日，二夫率师而出，夜击燕垒。大振捷音。燕人骇而奔退。立卒于锋刃之下。干即凯唱而还。王悦，赐上厩马数匹。金帛称是。俄为阉人所谮曰：此皆陈立之功。非干之效。王母何夫人闻之曰：不必身死为君。（明抄本君作忠）未若全身为国。即赐锦衣银带，加钱二十万，擢为中坚尉。初干曾诣贺卜。卦成而谓干曰：是卦也，火水未济，终有立也。九二之动，曳轮贞吉。以正救难，往有功也。变而之晋，明出地中。奋发光扬，恩泽相接。子令行也，利用御戎，大获庆捷。王当有车马之赐。其间小衅，不足忧之。行军司马路晏，曾夜适厕，有盗伏焉。晏忽心动。取烛照之。盗即告言！请无惊惧。其禀命有自。察公正直。不忍待刃。即匣剑而去。晏由是昼夜警惕，以备不虞。召黄生筮之。卦成贺曰：惕号暮夜，有戎勿恤。察象征辞，人有害公之意。然难已过矣。但守其中正，请释忧心。晏亦终无患也。又赞皇县尉张师曾卧病经年。日觉危殆，良医不复进药。请贺卜之。卦就，黄生告曰：无妄之疾，勿药有喜。请停理疗五日，必大瘳也。师果应期而愈。又数十年，师梦白鸟飞翔，坠入云际。既觉，心神恍惚。召贺卜算之。贺即决卦。惨然而问师曰：朝来寝息，不有梦乎？必若有梦，其飞禽之象乎？且雷振山上，鸟坠云间，声迹两消，不可复见。愿加保爱。乐天委命而已。张竟不起，时年七十一也。又有段诲者，任藁城镇将。曾夜宿邮亭，马断缰而逸，数日不知所适。使人诣肆而筮之。贺曰：据卦睽也。初九动者，应有亡失之事。无乃丧马乎？勿逐自复。必有絷而送之者也。回未及舍，已有边鄙恶少，牵而还之。贺所占卜，皆此类也。时人谓之易圣公。刘岩曾诣之。生谓曰：君他日必成伟器，然勿以春日为恨。初不晓其意，及老悟。盖迟迟之谓也。（出《耳目记》）</p>
<p>　　邓州卜者　　</p>
<p>　　有书生住邓州。尝游郡南，数月不返。其家诣卜者占之。卜者观卦曰：甚异。吾未能了，可重祝。祝毕。拂龟改灼。复曰：君所卜行人，兆中如病非病，如死非死。逾年自至矣。果半稔，书生归云：游某山深洞，入值物蛰。如中疾，四支不能动，昏昏若半醉。见一物自明入穴中，却返。良久又至，直附身，引颈临口鼻。细视之，乃巨龟也。十息顷方去。书生酌其时日。其家卜时吉焉。（出《酉阳杂俎》）</p>
</div>
</div>
<div class="bookvmiddle">
<a href="/guwen/bookv_11015.aspx">上一章</a>
<a href="/guwen/book_119.aspx" style="border:0px;line-height:27px; height:27px;">目录</a>
<a href="/guwen/bookv_11017.aspx">下一章</a>
</div>
</div>
</div>
<div class="right" id="right8960" style="width:580px; display:none;"></div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
