
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·刑法部·卷十六_古诗文网
</title>
<meta content="○杖《尚书·尧典》曰：朴作教刑。(朴，槚楚也。不勤道业，则挞之。)《礼记·学记》曰：槚楚二物，收其威也。《家语》曰：舜之事父，小杖则授，大杖则走。《后汉记》曰：" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15501.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>刑法部·卷十六</b></span>
<a href="javascript:PlayBookv(15501)" style="margin-left:5px;"><img alt="" height="16" id="speakerimgBookv15501" src="/img/speaker.png" width="16"/></a>
<span id="bookvPlay15501" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○杖</p>
<p>　　《尚书·尧典》曰：朴作教刑。(朴，槚楚也。不勤道业，则挞之。)</p>
<p>　　《礼记·学记》曰：槚楚二物，收其威也。</p>
<p>　　《家语》曰：舜之事父，小杖则授，大杖则走。</p>
<p>　　《后汉记》曰：明帝时政事严峻，九卿皆鞭杖。左雄上言："九卿位次三事，班在大臣，行有珮玉之节，动有庠序之仪。加以鞭杖，诚非古典。"上即除之。</p>
<p>　　《魏志》曰：杨阜字义山，为大匠卿。上疏欲省宫人诸不见幸者，乃召御府吏问后宫人数。吏守旧崔令对曰："禁密，不得宣露。"阜怒，杖百，数之曰："国家不与九卿为密，乃与小吏为密乎？"帝闻而愈敬禅之。</p>
<p>　　又曰：周宣字孔和，乐安人，为郡吏。太守杨沛梦八月一日曹公当至，必与君杖，饮以药酒。使宣占之，对曰："夫杖起弱，药治人病。八月一日，贼必除灭。"至期，贼果破。</p>
<p>　　《蜀志》曰：刘琰妻胡氏入贺太后，太后令特留胡，经日乃归。胡有美色，琰疑其与后主有私，呼卒伍挝胡，至於以杖搏面，而后弃遣。胡具以告，琰坐下狱。有司议："卒非挝妻之人，面非授杖之地。"琰竟弃市。</p>
<p>　　王隐《晋书》曰：武帝以山涛为司徒，频让不许，出而径归家。左丞白褒又奏涛违诏，杖褒五十。</p>
<p>　　《晋阳秋》曰：诸葛武侯杖十以上亲决，宣王闻之喜曰："吾无患矣。"</p>
<p>　　《后周书》曰：宣帝自公卿已下皆被楚挞，其间诛戮黜免者不可胜言。每笞箠，人以百二十为度，名曰天杖。宫人内职亦如之。后妃嫔御虽被宠嬖，亦多被杖背。於是内外恐惧，人不自安。</p>
<p>　　《北史》曰：卢潜为黄门。郑子默奏潜从清河王岳南讨，岳令潜说梁将侯瑱，大纳瑱赂遗，还不奏闻。文宣杖潜一百，仍截其鬓，潜颜色不变。</p>
<p>　　《三国典略》曰：齐义宁太守荀仲举，字士高，颍川汝阴人也。在郡清简，亦工诗咏。尝与长乐王尉粲剧饮，啮粲指至骨。齐文宣知之，赐杖一百。或问其故，云："我那许当时，正疑是鹿尾耳。"</p>
<p>　　又曰：齐冯翊王润，字子泽，神武弟十四子也。廉慎方雅，习於吏职。神武尝称之曰："此是吾家千里驹也。"初为定州刺史，开府。王回洛，润督独孤拔侵窃官田，授纳赠赂。润案举其事，二人上言润出送台使，登魏文旧坛南望叹息，不测其意。武成宣命於州曰："冯翊王少小谨慎，内外所知，不为非法，朕信之矣。登高远望，人之常情，何足可道？鼠辈轻相间构，理应从斩，犹以旧人，未忍致法。回洛决鞭二百，拔宜决杖一百。"</p>
<p>　　《隋书》曰：高祖性猜忌，素不悦学。既任智而获大位，因以文法自矜，明察临下。恒令左右觇视内外，有小过失，则加以重罪。又患令史赃污，因私使人以钱帛遗之，得犯立斩。每於殿廷打人，一日之中，或至数四。尝怒问事挥楚不甚，即命斩之。十年，尚书左仆射高颎、治书侍御史柳彧等谏，以为朝堂非煞人之所，殿廷非决罚之地，帝不纳。颎等乃尽诣朝堂请罪，曰："陛下子育群生，务在去弊，而百姓无知，犯者不息，致陛下决罚棺芟，皆臣等不能有所裨益。请自退屏，以避贤路。"帝於是顾谓领左右都督田元曰："吾杖重乎？"元曰："重。"帝问其状，元举手曰："陛下杖大如指，捶楚人三十者，比常杖数百，故多致死。"帝不怿，乃令殿内去杖。欲有决罚，各付所由。</p>
<p>　　又曰："厙狄士文拜贝州刺史，性清苦，不授公料，家无馀财。其子尝啖官厨饼，士文枷之於狱累日，杖一百，步送还京。僮隶无敢出门。</p>
<p>　　又曰：燕荣为幽州总管，按部道次见丛荆，堪为笞捶，命取之，辄以试人。人或自陈无咎，荣曰："后若有罪，当免尔。"及后犯细过，将挝之，人曰："前日被杖，使君许有罪宥之。"荣曰："无过尚尔，况有过耶？"榜棰如旧。</p>
<p>　　《唐书》曰：开元二年，监察御史蒋挺有所犯，敕朝堂杖之。黄门侍郎张廷珪曰："御史宪司，清望耳目之官，有犯当煞即煞，当流即流，不可决杖，可煞不可辱也。"</p>
<p>　　又曰：开元中，前广州都督斐伷先下狱，中书令张嘉贞奏请决杖。兵部尚书张说进曰："臣闻刑不上大夫，以其近於君也。故曰：士可煞，不可辱。臣今秋巡边，中途闻姜皎朝堂决杖流，皎是三品，亦有微功，不宜决廷辱，以卒伍待之。且律有八议，勋贵宰缮，今伷先不可轻行决罚。"上然其言。嘉贞不悦，退而谓悦曰："何言事之深也？"说曰："宰相者时来即为，岂能长据？若贵臣尽当可杖，但恐吾等行当及之，此言非为伷先，乃为天下士君子也。"</p>
<p>　　又曰：王遂为浙西观察使，每有笞挞，其杖率过常制。既遇祸，监军使封其杖来献，命中人出示於朝以作诫。</p>
<p>　　《世说》曰：桓宣武在荆州，欲以德被江汉，耻以威刑肃物。令史授杖正从朱衣，上过桓室，年少从外来，云向从门下过，令史授杖。上稍云根，下拂地足，意讥其不着。宣武云："我犹患其重。"</p>
<p>　　传集曰：咸为左丞，杨济与咸书曰："昨遣人相视授罚，云大重，以为恒然。相念杖痕不耐风寒，宜深慎护，不可轻也。当饮酒，令体中常暖为佳，苏治疮上急痛，故寄往之。"咸答："违距上命，稽停诏罚，退思此罪，在於不测，才加罚黜，退用战悸，何复以杖重为剧？小人不德，所好惟酒，宜於养疮，可数致也。"</p>
<p>　　《襄阳耆旧记》曰：罗尚为右丞。是时左丞处事失武帝意，大怒，欲案入重罪。事连尚，於是尚为坐授杖一百，时论美之。</p>
<p>　　《益部耆旧传》曰：常播字文平，蜀郡江源人，仕县主簿。县长广都朱淑以官穀割没，当论重罪。播争狱讼，身授杖数千，披肌割肤，更历三狱，幽禁二年。描喃掠栲，吏先验问伏不，播答言忽得罚，无所多问，辞终不挠，事遂见明也。</p>
<p>　　《三辅次录》曰：丁邯字叔春，正直不挠，举孝廉，为郎，以令史次补也。世祖改用孝廉，选邯补为郎，邯称疾不就。诏问："实病？羞为郎乎？"对曰："臣实不病，以孝廉为令史职尔。"世祖怒，使虎贲杖之数千，诏问："欲为郎不？"邯曰："能煞臣者，陛下；不能为郎者，臣也。"诏出，不为郎。</p>
<p>　　○督</p>
<p>　　《晋书》曰：魏明帝改士庶罚金之令，妇人加笞，还从鞭督之例，以其刑体裸露故也。</p>
<p>　　《晋律》曰：诸有所督罚，五十以下鞭如令。平心无私而辜死者，二岁刑。</p>
<p>　　《晋令》曰：应授杖而体有疮者，督之也。</p>
<p>　　束晳《劝农赋》曰：乃有老闲，旧猥欺狡难觉，时虽被考，不过校督。歌对囹圄，笑向桎梏。</p>
<p>　　○流徒</p>
<p>　　《书》曰：五流有宅，五宅三居，谓不忍加刑，则流放之，若四凶者。五刑之流，各有所居：大罪四裔，次九州之外，次千里之外也。</p>
<p>　　又曰：流宥五刑，流共工於幽州，放驩兜於崇山，窜三苗于三危，殛鲧于羽山，四罪而天下咸服。</p>
<p>　　《后魏书》曰：高聪有罪，恕死，徙平州为民，届瀛州，属刺史王质获白兔将献，托聪为表。高祖见表，顾谓王肃曰："在下那得复有此才而令朕不知也？"肃曰："此高聪北徙，此文或其所制。"高祖悟曰："必应然也。"</p>
<p>　　《隋书》曰：王伽，开皇末为齐州行参军。初无足称，后被州使送流囚李参等七十馀人诣京师。时制，流人并枷锁传送。伽行次荥阳，哀其辛苦，悉呼而谓之曰："汝等虽犯宪法，枷锁亦大辛苦。吾欲与汝等脱去，行至京师总集，能不违期不？"皆拜谢曰："必不敢违。"伽於是悉脱其枷，停援卒，与期曰："某日当至京师，如致前却，吾当为汝授死。"舍之而去。流人感悦，依期而至，一无离叛。上闻而异之，於是悉召流人，并令携负妻子俱入，赐宴於殿庭而赦之，擢伽为雍令。</p>
</div>
</div>
<div class="bookvmiddle">
<a href="/guwen/bookv_15500.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15502.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
