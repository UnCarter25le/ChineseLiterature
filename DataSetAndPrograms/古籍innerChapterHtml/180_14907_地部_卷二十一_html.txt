
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·地部·卷二十一_古诗文网
</title>
<meta content="○陆《释名》曰：高平曰陆，陆，漉也，川流漉而去也。《说文》曰：陆，高平地也。《周易》曰：鸿渐于陆，夫征不复，妇孕不育，凶，利御寇。(王弼曰：陆，高之顶也。进而之陆与四相得，不能复反" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14907.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>地部·卷二十一</b></span>
<a href="javascript:PlayBookv(14907)" style="margin-left:5px;"><img alt="" height="16" id="speakerimgBookv14907" src="/img/speaker.png" width="16"/></a>
<span id="bookvPlay14907" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○陆</p>
<p>　　《释名》曰：高平曰陆，陆，漉也，川流漉而去也。</p>
<p>　　《说文》曰：陆，高平地也。</p>
<p>　　《周易》曰：鸿渐于陆，夫征不复，妇孕不育，凶，利御寇。(王弼曰：陆，高之顶也。进而之陆与四相得，不能复反者也。)</p>
<p>　　又曰：苋陆夬夬，中行无咎。</p>
<p>　　《易坤灵图》曰：圣人受命，瑞应见於河，瑞应之至，圣人杀龙，龙不可杀，皆感气也。君子得众人之助，瑞应先见於陆，瑞应之至，君子杀蛇，蛇不如龙，陆不如河。</p>
<p>　　焦赣《易林》曰：山没丘浮，陆为水鱼，燕雀无巢，民无室庐。</p>
<p>　　又曰：凫池水廉，高陆为海，江河横流，鱼鳖成市。</p>
<p>　　《尚书》曰：恒卫既从，大陆既作。(孔安国曰：二水已治，从其故道，大陆之地已可耕作也。)</p>
<p>　　《毛诗》曰：考盘在陆，硕人之轴。</p>
<p>　　又曰：鸿飞遵陆，公归不复，於女信宿。(毛苌曰：陆非鸿所宜处也。)</p>
<p>　　《周礼》曰：作车以行陆，作舟以行水，此圣人之作。</p>
<p>　　《乐动声仪》曰：土肥饶原陆狭隘，斯生奢侈之俗也。</p>
<p>　　《汉书》曰：禹陆行载车。</p>
<p>　　又曰：秦地有鄠杜竹林，号曰陆海。</p>
<p>　　又曰：邹阳奏书吴王曰："高皇帝水攻则章邯以亡其城，陆击则荆王以失其地。"</p>
<p>　　《魏名臣奏》曰：执金吾庞延奏：其山居林泽，有火耕畬种，而平地平陆，虽有往古耒耜区种之法，就其收者，适可蔬食，不足实食也。</p>
<p>　　《关令内传》曰：关令尹喜生时，其家堂陆地自生莲华，光色鲜盛。</p>
<p>　　《文子》曰：却走马以粪，车轨不接於远方之外，是谓坐驰陆汎。</p>
<p>　　《老子》曰：盖闻善摄生者，(河上公曰：摄，养也。)陆行不遇兕虎，(自然远避，害不干也。)入军不被甲兵。</p>
<p>　　《庄子》曰：泉涸，鱼相与处陆，相煦以湿，相濡以沫，不若相忘於江湖。</p>
<p>　　王充《论衡》曰：夫知古不知今，谓之陆沉，然则儒生所谓陆沉者也。</p>
<p>　　应劭《风俗通》曰：荆鳖令死亡随水上，荆人求之不得也。鳖令至岷山下邑，起见蜀望帝，帝使鳖令凿巫山，然后蜀得陆处。望帝自以德不如，以国禅与鳖令，为蜀王，号曰开明。</p>
<p>　　《傅子》曰：尧遭洪水而贵陆，汤大旱而重水。</p>
<p>　　又曰：陆田悬命於天，人力虽修，苟水旱不时，则一年之功弃矣。</p>
<p>　　《六韬》曰：天下之人陆沉於殷久矣。</p>
<p>　　傅咸《扇赋》曰：水不策骥，陆不乘舟，世无为而俎豆设，时有虞而干戈修。</p>
<p>　　夏侯湛《春可乐》曰：春可乐兮，乐崇陆之可娱，登夷冈以迥眺兮，超矫驾乎山嵎。</p>
<p>　　又《秋可哀》曰：秋可哀兮，哀南亩之穷荒，既采萧於大陆兮，又刈兰乎崇冈。</p>
<p>　　又《梁田赋》曰：嬉於夷宁之广陆，步于大野之长京。察田畴之疆畔兮，观游雉之逸形。</p>
<p>　　○京</p>
<p>　　《说文》曰：京，人所为绝高丘也。</p>
<p>　　《毛诗》曰：升彼墟矣，以望楚矣。望楚与堂，景山与京。(毛苌曰：京，高丘也。)</p>
<p>　　又曰：曾孙之稼，如茨如梁；曾孙之庾，如坻如京。</p>
<p>　　又曰：依其在京，侵自阮疆；陟彼高冈，无矢我陵。</p>
<p>　　《尔雅》曰：丘之高绝者曰京。</p>
<p>　　张揖《广雅》曰：四起曰京。</p>
<p>　　应劭《风俗通》曰：京谓非人力所能成，天地性自然也。京师义亦取此。</p>
<p>　　○阿</p>
<p>　　《说文》曰：大陵曰阿，一曰，阿，曲阜也。</p>
<p>　　《毛诗》曰：无矢我陵，我陵我阿。无饮我泉，我泉我池。(郑玄曰：文王侵阮国，阮之兵无敢当其陵与阿，并无敢饮於泉及池者也。)</p>
<p>　　又曰：有卷者阿，飘风自南。(毛苌曰：恶人被化而消，犹飘风之入曲阿也。)恺悌君子，来游来歌，以矢其音。</p>
<p>　　又曰：谁谓尔无羊，三百维群。谁谓尔无牛，九十其犉。或降於阿，或饮于池。</p>
<p>　　又曰：陟彼中阿，丘言采其{亡虫。}</p>
<p>　　又曰：考盘在阿，硕人之薖。</p>
<p>　　又曰：菁菁者莪，在彼中阿。</p>
<p>　　又曰：绵蛮黄鸟，止于丘阿。</p>
<p>　　张揖《广雅》曰：曲陵曰阿。</p>
<p>　　《史记》曰：黄帝披山通道，而邑于涿鹿之阿。</p>
<p>　　《帝王世纪》曰：蚩尤氏强，与榆冈争王於涿鹿之阿。</p>
<p>　　《穆天子传》曰：天子西征，升于九阿。(郭璞曰：今新安县十里九坂也。)</p>
<p>　　嵇康《圣贤高士传赞》曰：许由养神，宅于箕阿。德真体全，择日登遐。</p>
<p>　　乐资《春秋后传》曰：阿房宫未成，成更欲择令名名之。作宫阿旁，故天下谓之阿房宫。</p>
<p>　　《汉武内传》曰：西王母令侍女歌云："仰上升绛庭，下游日窟阿。顾盼八落外，远指九空记。"</p>
<p>　　董览《吴地志》曰：曲阿，秦时名云阳。太史云东南有天子气，在云阳之间，故凿北冈令曲而阿，因名曲阿。</p>
<p>　　桓宽《盐铁论》曰：晋有河华九阿而夺於六卿，齐有泰山巨海而胁於田常。</p>
<p>　　孙楚《王骠骑诔》曰：逍遥芒阿，阖门下帷，精研六艺，采赜钩微。</p>
<p>　　湛方生诗曰：发鞍踞平陆，秣马青山阿。浊酒炙沽鱼，鼎食何必过。</p>
<p>　　袁宏《采菊诗》曰：息足回阿，围坐长林。披榛即涧，藉草依阴。</p>
<p>　　郦炎诗曰：灵芝生河洲，动摇困洪波。秋兰荣何晚，严霜瘁其柯。哀哉二芳草，不殖太山阿。</p>
<p>　　挚虞《迁宅诰》曰：惟太始三年九月上旬，涉自洛川，周于原阿，乃卜昌水东，黄水西，背山面隰惟此良。</p>
<p>　　陆机《逸民赋》曰：相荒土而卜居兮，度山阿而考室。</p>
<p>　　又《缓齐歌行》曰：遨仙聚灵族，高宴会城阿；长风万里举，庆云郁嵯峨。</p>
<p>　　○岘</p>
<p>　　《从征记》曰：青岘沙岘，一名小岘，木多栌杏。</p>
<p>　　《续述征记》曰：菟头岘，虽无峭崄，然连林修坂数十里，中行者固亦密勿矣。</p>
<p>　　伏琛《齐地记》曰：莱芜谷有铜冶岘，古铸铜处。朱虚城西有山岘远而峻，今名半车岘。</p>
<p>　　白渊之《齐道记》曰：黄丘北十里有鸑鷟岘，下带长涧，东北流经牛山，山去此水八十余里。今号曰牛头水，是齐景公所登而叹处。</p>
<p>　　刘桢《京口记》曰：去城九十里有白在岘。</p>
<p>　　《江乘地记》曰：城东四十五里竹里山，王途所经，途甚倾险，行者号为翻车岘也。</p>
<p>　　《武昌记》曰：城东南有金牛冈，冈西有石鼓岘，上有三石鼓，鼓鸣天必雨。</p>
<p>　　○陇</p>
<p>　　《方言》曰：秦晋之间，冢谓之陇。</p>
<p>　　《说文》曰：陇，天水大坂也。</p>
<p>　　《广志》曰：泳沙在玉门关外，东西数百里，有三断，名曰三陇也。</p>
<p>　　《三秦记》曰：陇西关，其坂九回，不知高几里，欲上者，七日乃越。高处可容百余家，下处数十万户，上有清水四注。俗歌曰："陇头流水，鸣声幽咽，遥望秦川，心肝断绝。"去长安千里，望秦川如带。又关中人上陇者，还望故乡悲思而歌，则有绝死者。</p>
<p>　　《秦州记》曰：陇西郡东一百六十里，得陇山，南北亘接，不知远近，东西广百八十里，其高处可三四里，登此岭东望秦川四五百里，极目茫然，墟宇桑梓与云霞一色。东人西役，升此而顾瞻者，无不悲思。其上有悬岩吐霤，於岭中渊停，名曰万石渊，溢流散下，皆注於渭，故北人升此而歌。</p>
<p>　　《始兴记》曰：卢水合武水甚险，名曰新陇，有太守周昕庙，即始开此陇者。行者放鸡散米以祈福，而忌着湿衣入庙。</p>
<p>　　○堆</p>
<p>　　《尔雅》郭璞注曰：江东呼地高堆者为敦。</p>
<p>　　《说文》曰：阜，小阜也。</p>
<p>　　又曰：巴蜀山岸胁之堆傍欲落者曰氏，氏崩声闻数百里。</p>
<p>　　《汉书》曰：扬雄上书曰："往者图西域，岂为康居、乌孙，逾白堆而寇西边哉？乃以制匈奴也。"(堆形如土龙，无头尾，高者二三丈。)</p>
<p>　　《水经注》曰：缑氏山，仙者昇焉，言王子晋控鹤斯阜，灵王望而不得近，举手谢而去。其处得遗屣焉，俗谓为父堆。</p>
<p>　　又曰：函关直北，隔河有层阜，巍然独秀，孤峙河阳，世谓之风陵，戴延之所谓风堆者也。</p>
<p>　　又曰：瞿堆南绝壁峭峙，孤险云高，望之形若覆唾壶，高二十馀里，羊肠蟠道三十六回，《开山图》谓之仇夷，所谓积石嵯峨，嵚岑隐阿者也。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。汉武帝元符六年开以为武都郡，天地大泽在西，故以都为目矣。</p>
<p>　　《长安图》曰：高望堆，在延兴门南八里。</p>
<p>　　潘岳《西征赋》曰：凭高望之阳隈。</p>
<p>　　《梁州记》曰：南郑城溯汉上五十里，水边有汉武堆，汉武尝游此，以为钓台，后人睹其崇基，谓之汉武堆。</p>
<p>　　《述异记》曰：当阳县南有龙川凤川，云汉武时八龙五凤尝游于此，亦呼为五凤堆。</p>
<p>　　《安定图经》曰：振履堆者，故老云夸父逐日，振履於此，故名之。</p>
<p>　　○墟</p>
<p>　　《说文》曰：墟，大丘也，昆仑谓之墟。</p>
<p>　　《史记》曰：成王伐管、蔡，以殷馀人封康叔为卫君，居故商墟。</p>
<p>　　《汉书》曰：元城郭东有五鹿之墟，即沙麓之地也。</p>
<p>　　《越绝书》曰：千里墟者，阖庐以铸干将剑处。</p>
<p>　　又曰：吴门外鸡坡墟，故吴王所畜鸡处也。</p>
<p>　　《新序》曰：齐桓公出见遗墟，问诸野人。野人曰："是虢公之墟。"公曰："虢氏何为亡？"对曰："善不能行，恶不能去，所以为墟矣。"</p>
<p>　　《风俗通》曰：谨案《尚书》，舜生姚墟。</p>
<p>　　又曰：姚墟在济阴城阳县，帝颛顼之墟，阏伯之墟是也。</p>
<p>　　○培塿</p>
<p>　　《说文》曰：附娄，小土山也。</p>
<p>　　《左传》曰：培塿无松柏。</p>
<p>　　《方言》曰：冢，秦晋之间谓之培塿。</p>
<p>　　《墨子》曰：培塿之侧，则生松柏，民衣焉，食焉，家焉，死焉，地终不责德，故以为仁。</p>
<p>　　《风俗通》曰：培塿者，即阜之类也。今齐鲁之间，田中小高者，名之为培塿矣。</p>
</div>
</div>
<div class="bookvmiddle">
<a href="/guwen/bookv_14906.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_14908.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
