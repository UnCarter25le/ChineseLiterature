
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
金匮要略·卷中·黄疸病脉证并治十五_古诗文网
</title>
<meta content="（论二首 脉证十四条 方七首）寸口脉浮而缓，浮则为风，缓则为痹。痹非中风，四肢苦烦，脾色必黄，瘀热以行。趺阳脉紧而数，数则为热，热则消谷，紧则为寒，食即为满。尺脉浮为伤肾，趺阳脉紧" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_16730.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷中·黄疸病脉证并治十五</b></span>
<a href="javascript:PlayBookv(16730)" style="margin-left:5px;"><img alt="" height="16" id="speakerimgBookv16730" src="/img/speaker.png" width="16"/></a>
<span id="bookvPlay16730" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e4%bb%b2%e6%99%af">张仲景</a></p>
<div class="contson">
<p>　　（论二首 脉证十四条 方七首）</p>
<p>　　寸口脉浮而缓，浮则为风，缓则为痹。痹非中风，四肢苦烦，脾色必黄，瘀热以行。</p>
<p>　　趺阳脉紧而数，数则为热，热则消谷，紧则为寒，食即为满。尺脉浮为伤肾，趺阳脉紧为伤脾。风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。</p>
<p>　　额上黑，微汗出，手足中热，薄暮即发，膀胱急，小便自利，名曰女劳疸，腹如水状不治。</p>
<p>　　心中懊憹而热，不能食，时欲吐，名曰酒疸。</p>
<p>　　阳明病，脉迟者，食难用饱，饱则发烦头眩，小便必难，此欲作谷疸。虽下之，腹满如故，所以然者，脉迟故也。</p>
<p>　　夫病酒黄疸，必小便不利，其候心中热，足下热，是其证也。酒黄疸者，或无热，请言，小腹满欲吐，鼻燥，其脉浮者先吐之，沉弦者先下之。</p>
<p>　　酒疸，心中热，欲呕者，吐之愈。酒疸下之，久久为黑疸，目青面黑，心中如啖蒜薺状，大便正黑，皮肤爪之不仁，其脉浮弱，虽黑微黄，故知之。</p>
<p>　　师曰：病黄疸，发热烦喘，胸满口燥者，以病发时火劫其汗，两热所得。然黄家所得，从湿得之。一身尽发热而黄，肚热，热在里，当下之。</p>
<p>　　脉沉，渴欲饮水，小便不利者，皆发黄。</p>
<p>　　腹满，舌痿黄，燥不得睡，属黄家。（舌痿疑作身痿）</p>
<p>　　黄疸之病，当以十八日为期，治之十日以上瘥，反极为难治。</p>
<p>　　疸而渴者，其疸难治，疸而不渴者，其疸可治。发于阴部，其人必呕；阳部，其人振寒而发热也。</p>
<p>　　谷疸之为病，寒热不食，食即头眩，心胸不安，久久发黄为谷疸，茵陈汤主之。</p>
<p>　　茵陈汤方</p>
<p>　　茵陈蒿六两 梔子十四枚 大黄二两</p>
<p>　　右三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤。一宿腹减，黄从小便去也。</p>
<p>　　黄家日晡所发热，而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑，时溏，此女劳之病，非水也，腹满者难治，用硝矾散主之。</p>
<p>　　硝石矾石散方</p>
<p>　　硝石 矾石（烧）等分</p>
<p>　　右二昧，为散，以大麦粥汁和服方寸匕，日三服。病随大小便去，小便正黄，大便正黑，是候也。</p>
<p>　　酒黄疸，心中懊憹或热痛，梔子大黄汤主之。</p>
<p>　　梔子大黄汤方</p>
<p>　　梔子十四枚 大黄一两 枳实五枚 豉一升</p>
<p>　　右四味，以水六升，煮取二升，分温三服。</p>
<p>　　诸病黄家，但利其小便；假令脉浮，当以汗解之，宜桂枝加黄芪汤主之。（方见水气中）</p>
<p>　　诸黄，猪膏发煎主之。</p>
<p>　　猪膏发煎方</p>
<p>　　猪膏半斤 乱发如鸡子大三枚</p>
<p>　　右二味，和膏中煎之，发消药成，分再服，病从小便出。</p>
<p>　　黄疸病，茵陈五苓散主之。（一本云茵陈汤及五苓散并主之）</p>
<p>　　茵陈五苓散方</p>
<p>　　茵陈蒿末十分 五苓散五分（方见痰饮中）</p>
<p>　　右二物和，先食饮方寸匕，日三服。</p>
<p>　　黄疸腹满，小便不利而赤，自汗出，此为表和里实，当下之，宜大黄硝石汤。</p>
<p>　　大黄硝石汤方</p>
<p>　　大黄 黄柏 硝石各四两 梔子十五枚</p>
<p>　　右四昧，以水六升，煮取二升，去滓，内硝，更煮取一升，顿服。</p>
<p>　　黄疸病，小便色不变，欲自利，腹满而喘，不可除热，热除必哕，哕者，小半夏汤主之。（方见消渴中）</p>
<p>　　诸黄，腹痛而呕者，宜柴胡杨。（必小柴胡汤，方见呕吐中）</p>
<p>　　男子黄，小便自利，当与虚劳小建中汤。（方见虚劳中）</p>
<p>　　附方</p>
<p>　　瓜蒂汤：治诸黄。（方见暍病中）</p>
<p>　　《千金》麻黄醇酒汤：治黄疸。</p>
<p>　　麻黄三两</p>
<p>　　右一味，以美清酒五升，煮取二升半，顿服尽。冬月用酒，春月用水煮之。</p>
</div>
</div>
<div class="bookvmiddle">
<a href="/guwen/bookv_16729.aspx">上一章</a>
<a href="/guwen/book_193.aspx" style="border:0px;line-height:27px; height:27px;">目录</a>
<a href="/guwen/bookv_16731.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
