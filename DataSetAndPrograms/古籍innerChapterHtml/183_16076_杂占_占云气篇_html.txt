
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太白阴经·杂占·占云气篇_古诗文网
</title>
<meta content="经曰：天地相感，阴阳相薄，谓之气。久积而成云，皆物形于下而气应于上。是以，荆轲入秦，白虹贯日；高祖在沛，彤云上覆。积蜃之气而成宫阙，精之积必形于云之气，故曰：占气而知其事，望云而知" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_16076.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>杂占·占云气篇</b></span>
<a href="javascript:PlayBookv(16076)" style="margin-left:5px;"><img alt="" height="16" id="speakerimgBookv16076" src="/img/speaker.png" width="16"/></a>
<span id="bookvPlay16076" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e7%ad%8c">李筌</a></p>
<div class="contson">
<p>经曰：天地相感，阴阳相薄，谓之气。久积而成云，皆物形于下而气应于上。是以，荆轲入秦，白虹贯日；高祖在沛，彤云上覆。积蜃之气而成宫阙，精之积必形于云之气，故曰：占气而知其事，望云而知其人也。</p>
<p>猛将气</p>
<p>猛将之气，如龙如虎，在杀气中。猛将欲行，先发此气，如无，将行，当有暴兵起。吉凶，以日神占之。</p>
<p>猛将之气，如烟如雾，沸如火光照夜。猛将之处，有赤白气相遶，猛将之气如山林、如竹木，色如紫盖、如门楼。上黑下赤，如旌旗、如张弩、如尘埃，头尖本大而高，两军相当，敌军器上气如囷仓正白，见日愈明。此皆猛将之气，不可击也。</p>
<p>敌人营上，气黄白、润泽，将有威德，不可击也。气青白而高，将勇，大战，前白如卑，後青如高，将怯士勇，前大後尖，小将怯不明。</p>
<p>敌上气黑中赤，在前者，将精悍不可当。</p>
<p>敌上气青而疏散者，将怯然，军上气发，渐渐如云里山形，将有阴谋，不可击。若在吾军之上，速战大胜。</p>
<p>敌上气如蛟蛇向人，此猛将之气，不可当。若在吾军之上，速战大胜。</p>
<p>胜军气</p>
<p>气如火光、如山堤、如尘埃粉沸、如黄白，旗旌无风而飘，挥挥指敌，此胜军之气，所在不可击。</p>
<p>云气如三匹帛，前横後大，如楼椽、如赤色者，所在兵锐，不可击。</p>
<p>军上有气，如人持斧，如蛇举首而向敌者，皆胜军。气如匹帛者，此助胜之气，所在不可击。</p>
<p>军上气如覆舟、如牵牛、如斗鸡，所在不可击。</p>
<p>军上有五色气连天，不可击。</p>
<p>军上有云气，如华盖、如飞鸟、如伏虎，所在不可击。</p>
<p>军上气如五马，颈低尾高，如杵、如赤马；在黑气中，如黑人；在赤气中，如杵；在黑云中，如人十十五五。旌旗在黑气中，赤色在前者，皆精悍，不可击。</p>
<p>败军气</p>
<p>败军之气，如马肝、如死灰、如偃盖、如卧鱼，乍见乍隐，如雾之朦胧，此衰气也。若居敌上，宜急击之。</p>
<p>云气如怀山，从军营而坠，军必败。</p>
<p>云气自黄昏发，连夜照人，则军士散乱。</p>
<p>军上有气一断一续者，军必败。</p>
<p>军上黑云，如牛状、如猪脂、如群羊，名曰：瓦解之气。军必败。</p>
<p>军上有云气如双蛇，急击勿失。</p>
<p>军上气，如尘灰、如粉、如烟云雾，勃勃撩乱者，军必败。</p>
<p>军上有五色杂气，东西南北不定者，或如群鸟乱飞，或纷纷如转蓬，或如败船，或如卧人无手足，或如覆车，散乱不起者，皆败军之气，击之必克。</p>
<p>军上气上大下小者，士卒日减。</p>
<p>军上十日无气者，其军必败。</p>
<p>军上十日无气，忽有赤白气，乍出即灭者，外声欲战，实欲退散，宜击之。</p>
<p>军上气出而半绝者，欲散；渐尽去走，一绝一败，再绝再败，三绝三败，在东发白气，灾深；赤气如火光，从天而降，入军中，兵乱将死。</p>
<p>军上气苍，须臾散尽，或前高後卑，或黑气如牛马形，从云气中渐入军中，名曰：天狗食血。其军散败。</p>
<p>两军相当，十里之内，三里之外，望彼军上气高而前白後青者，败气也。</p>
<p>云气如人头，鸡兔临军上云盖，蔽蒙昼晦者，宜急走，不然必败。</p>
<p>军上气，先青而後黑者，其将必死。</p>
<p>散军之气，如燃生草之烟，前虽锐而後必退。</p>
<p>军上气如丹蛇者，如尾在云雾中，临军上者，中人与外人通。</p>
<p>军行有白气，如猪来临者，大惊，宜备。</p>
<p>日晕有气，如死蛇，属晕者，不利先锋。</p>
<p>日晕旁有赤云，如悬钟，其下有死将。</p>
<p>日月晕有背，所临者败。</p>
<p>白虹及蜺，入营者败。</p>
<p>日晕有四玦在外，军悉败散；日晕薄及後至，先去其下，败军来降。</p>
<p>气如人十十五五，皆低头叉手相向，或气如黑山，以为缘者，白气如鸟，趣入屯营，连络不绝，须臾下者，当有来降。</p>
<p>城垒气</p>
<p>正白如旌旗，或白气如旗，而赤界其边，或气出于外，如火烟，或有云分为两截状，如城垒，皆坚而不可攻。</p>
<p>白气如城中南北出者，城中黑气如星，名曰：军精。急宜解去。</p>
<p>赤云或黄云临城，城中喜；青云从军，城南北出者，不可攻。</p>
<p>城中有云，青色如牛头，触人外向者，城中有气出东，其光黄大，坚城也。</p>
<p>白气中出，青气入北，反覆回还，不可攻。</p>
<p>凡攻城围邑，过旬，不雷不雨者，为城辅，勿攻。</p>
<p>城垒气出于外，如烟火者，或如双蛇，举首向敌，或赤气如杵，自城中出向外，内兵突出，客败。</p>
<p>凡攻城，有诸气自城出，兵不得入。</p>
<p>蒙气绕城而不入城，外兵不得入。</p>
<p>日晕有青气，从中出四起者，围中胜。</p>
<p>凡攻城，有黑气，临城上者，积土固险之状黑者，水之气，城池之象也。我据城敌，不可攻，敌据城，我不可攻。</p>
<p>凡围城，平旦视围上，气郁郁如火光芒，其势翕翕然者，其方救至；无者，救不至。受围者，望外救，亦以此古。</p>
<p>伏兵气</p>
<p>气如赤杵幢节在乌云中，或如鸟人在赤气中，或黑气浑浑圆而赤气在其中，或白气纷沸，起如楼状，其下皆有伏兵。若军行近山谷之间林坑，甚防之。</p>
<p>云纷纷绵绵相绞，及似蒿草长数尺者，以车骑为伏兵；如布席，似蒿草长尺许者，以步卒为伏兵。</p>
<p>黑云出营南，贼逃，我後有伏兵，谨候察之。</p>
<p>两军相当，赤气，伏兵气。若前有赤气，则前有伏兵；後有赤气，则後有伏兵；左右亦如之。</p>
<p>黑云变赤及白形如山者，有伏兵；云如山林，或前黑气，後有白气者，有伏兵。</p>
<p>暴兵气</p>
<p>白气如瓜蔓连结，部队相逐，须臾罢而复出，或如八九而来不绝者，有急贼至。</p>
<p>白气如仙人衣，千万连结，部队相逐，罢而复兴，当有千里兵至。</p>
<p>黑气从彼来我军者，欲袭我也。急宜备，不宜战，敌还，从而击之，必得小胜。</p>
<p>天色苍茫而有此气，依支干数，内无风雨，所发之方，必有暴兵。日克时则凶，时克日则自消散。此气所发之方，当有事告急。一人来则气一条，依数计之，若散漫一方，必有众至，依日支干数，内有风雨，则不应。</p>
<p>伏兵气，如人持刀盾，或有云如坐人，赤色，所临城邑，有猝兵至。</p>
<p>赤气如人持节，云如方虹，或如赤虹，其下暴兵至。或如旌旗、如虎跃、如人行，或白气如道带竟天，或白虹所出，或赤云如火，或云如匹布，着天经丑未者，天下多兵，赤者尤甚。</p>
<p>有云如番人列阵，或白气广五六丈，东西竟天，有云如豹五六枚相聚，或如狗四五枚相聚，四方清明，独有赤云赫然者，所见之地，兵起。</p>
<p>四望无云，独有黑云极天，名曰：天沟。主兵起。</p>
<p>壬子日候，四方无云，独有云如旌旗，其下兵起，遍四方，天下兵起。</p>
<p>云气一道，上白下黄，白色如布匹，长数丈，或上黄下白，如旗状，长二三丈，或长气纯如赤而委曲，一道如布匹，皆谓之蚩尤旗见，兵大起。</p>
<p>战阵气</p>
<p>气如人无头、如死人、如丹蛇，赤气随之，必有大战，杀将。</p>
<p>四望无云，独有赤云如狗，入营，其下必有流血，或独见赤云如立蛇，或赤云如覆舟，其下大战。</p>
<p>白虹或赤屈虹见城营上，其下大战流血。</p>
<p>白气如车，入北斗中转移者，大战。云如耕陇，大战。</p>
<p>日旁黑气如虹，或白气如虹，交见，两军相当，必交战；无军，兵起。</p>
<p>四五六，虹见，大战。</p>
<p>日月有赤云，截之如大杵，军在外，万人战死；两军相当，不利先举。</p>
<p>月初满而蚀，有军必战。</p>
<p>苍白云气经天，其下有拔城大战。</p>
<p>赤气漫漫如血色，有大战流血。</p>
<p>阴谋气</p>
<p>气白而群行徘徊，结阵而来者，他国人来相图谋也。不可忽，应视其所往，随而伐之，得利。</p>
<p>黑气如幢，出于营中，上黑下黄，敌欲来求战，而无诚实，言信相反，七日内必觉，备之，吉。</p>
<p>　　黑气临我军上，如车轮行，敌人谋乱，国有小臣勾引，宜察之。</p>
<p>　　黑气如引，牵来如阵前锐者，有阴谋。</p>
<p>　　天沉阴不雨，昼不见日，夜不见星、月，三日以上者，阴谋也。将军宜慎防左右。</p>
<p>　　连阴十日，乱风四起，欲雨不雨，其名曰：蒙。为臣谋君。</p>
<p>　　天阴沉，日月无光，有云障之，不雨，此君臣俱有阴谋。两敌相当，则阴谋也。若昼晴夜阴，臣谋君；昼阴夜晴，君谋臣。</p>
<p>　　四夷气</p>
<p>　　东夷之气如树。西夷之气如屋。南夷之气如楼台，或如舟航。北狄之气如牛羊，或如穹庐。</p>
<p>　　远近气</p>
<p>　　气初出桑榆一千五百里，平观一千里，仰视中天一百里，平望桑榆二千里，登高下属三千里。</p>
<p>　　凡候气之法：气初出时，若云非云，似雾非雾，彷佛若可见，初出森森然，若高五六尺者，是千五百里以外气也。</p>
<p>　　凡候敌上气，敌在东，日出候之；敌在西，日入候之；敌在南，日中候之；敌在北，夜半候之。</p>
<p>　　欲知我军气，常以甲己日及庚子戊午日、未日、亥日及八月十八日，去军十里，登高望之，但百人以上，则皆有气。</p>
<p>　　凡气欲似甑出炊气，勃勃而上升，外积结成形，而後可占。气不结积，散漫不定，不能为灾祥，亦必和杂，杀气森森然，乃可论也。</p>
<p>　　凡军城上气安，则人安；气不安，则人不安。气盛，则兵盛；气衰，则中衰；气散，则众散。</p>
<p>　　凡气得旺相色，吉；休囚色，凶。</p>
<p>　　军上气，高胜下，厚胜薄，实胜虚，长胜短，泽胜枯。</p>
<p>　　凡占灾祥，先推九宫分野，六壬日月，不应阴雾风雨，其占乃准。</p>
<p>　　凡候气，多假日月之光，照耀而形，故晕珥抱背，皆出日月之旁，虹蜺相象，莫不因日而见。是故，昼候日旁，夜候月旁，辉光所烛，无得而隐矣。</p>
<p>　　凡气见，近三日，远七日，内有大风雨，则不应灾祥。故曰：风以散之，雨以解之。</p>
<p>　　凡军行，先观其气。兵，有胜负气、有盛衰气。锐兵强气，伏兵弱气，兵行气行，兵止气止，兵急气急，兵散气没，故曰：气是兵主，风是兵苗。为将者，不可不知也。</p>
</div>
</div>
<div class="bookvmiddle">
<a href="/guwen/bookv_16075.aspx">上一章</a>
<a href="/guwen/book_183.aspx" style="border:0px;line-height:27px; height:27px;">目录</a>
<a href="/guwen/bookv_16077.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
