
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
明儒学案·诸儒学案上·琼山赵考古先生谦_古诗文网
</title>
<meta content="赵谦字撝谦，初名古则，余姚人也。秦王廷美之后，降为农家。就外傅於崇山寺，达旦忘寐。年十七八，东游，受业天台郑四表之门。四表学於张以忠，以忠学於王伯武。伯武，胡云峰之高第弟子也。洪武" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14641.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>诸儒学案上·琼山赵考古先生谦</b></span>
<a href="javascript:PlayBookv(14641)" style="margin-left:5px;"><img alt="" height="16" id="speakerimgBookv14641" src="/img/speaker.png" width="16"/></a>
<span id="bookvPlay14641" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e9%bb%84%e5%ae%97%e7%be%b2">黄宗羲</a></p>
<div class="contson">
<p>　　赵谦字撝谦，初名古则，余姚人也。秦王廷美之后，降为农家。就外傅於崇山寺，达旦忘寐。年十七八，东游，受业天台郑四表之门。四表学於张以忠，以忠学於王伯武。伯武，胡云峰之高第弟子也。洪武十二年，徵修《正韵》，已别用为中都国子典簿。然以其说授之门人宋燧者，多採入於《正韵》。在中都，又以同官不合而罢归。筑考古台，读书其上。谓六经子史，历代阐发有人，惟音韵之学，世久不明，乃著《声音文字通》一百卷，《六书本义》十二卷。二十二年，召为琼山教谕，琼海之人皆知向化，称为海南夫子。二十八年十一月一日卒於广城，年四十五。</p>
<p>　　先生清苦自立，虽盛暑祁寒，蹑蹻走百余里，往来问学。尝雪夜与门人柴广敬剧谈，既乏酒饮，又无火灸，映雪危坐，以为清供。其著述甚多，而为学之要，则在《造化经纶》一图。谓其门人王仲迪曰：“寡欲以养其心，观止以明其理，调息以养其气，读书以验其诚，圣贤之域不难到。”又读武王《戒书》而惕然有感，以往古之圣，犹儆戒若是之至，后世眇末小子，其敢事事不求之心哉。既以古篆随物而书，又铭其所用器物之未有铭者，以见道之无乎不在也。其时方希直氏亦补註《戒书》，以为其言之善者，与《诗》、《书》要义无以异焉。盖从来学圣之的，以主敬为第一义，先生固与希直善，其讲之必有素矣。庐陵解缙尝铭先生之墓，谓其力学主敬，信不诬也。今《大绅文集》既失此文，而先生著述亦多散逸。万历间焦弱侯所表章者，仅先生字学之书，某幸得此於其后人，故载之於右。</p>
<p>　　造化经纶图</p>
<p>　　周子曰：“无极而太极，太极动而生阳，乾道成矣。静而生阴，坤道成矣。阳变阴合，五行顺布，四时行焉。”一皆自然之天也。邵子“心为太极”，盖造化之一气，即圣人之一心。造化之气，本於发生，而圣人之心，亦将以济世矣。故不免由静以之动，自无而入有，使万物得以遂其身，安其业。然人不见其迹者，以造化之气，与圣人之心，虽动而不离静，虽有而不舍无，彼万物与万民，齐见役说战劳於其间而不自觉。故曰：“帝出乎《震》，成乎《艮》。”帝者岂非造化之气与圣人之心乎？夫三圣巍巍，继天立极，相与传授，独辨此心。欲学圣贤者，舍此心将何所用力哉？盖人有情有性，而心则统性情者也。性者仁义礼智是也，情者喜怒哀乐是也。心得其养，则以性御情，而五常百行由此而正；心失其养，则以情荡性，而五常百行由此而隳。此心之所主，顾不重乎？学者诚能时时省察，念念不忘，而使道心常为之主，人心每听命焉，则寂然不动之时，当与造化同其体，及感而遂通，自然与造化同其用，斯其所以为三极之道。三极者，三才各一太极也。洪武甲戌秋七月既望，余姚赵谦谨识。</p>
<p>　　仁：爱理。（得之於天，具之於心。）元。</p>
<p>　　孝　　存则承颜养志，爱敬不忘；没则慎终追远，继志述事。慎行其身，不敢以遗体行殆。将为善，思贻父母令名，必果；将为不善，思贻父母羞辱，必不果。</p>
<p>　　公　　老老幼幼，举斯加彼，物我不分，穷达一视，克伐怨欲不行，意必固我不立。</p>
<p>　　恕　　己所不欲，勿施於人，不以所长者病人，不以所能者愧人，不念旧恶。</p>
<p>　　慈　　少者怀之，不独子其子。</p>
<p>　　爱　　矜孤恤贫，随力济物。</p>
<p>　　宽　　纳污藏疾，犯而不校。</p>
<p>　　厚　　德必报，怨不雠。故旧不遗，笃序姻亲。成人美，掩人过。</p>
<p>　　不仁：</p>
<p>　　险　　设机阱，包祸心，陷人不义，中人凶祸。</p>
<p>　　忍　　害物伤人，幸灾乐祸。</p>
<p>　　忌　睹闻人才美而媢疾，见人富贵而热中。凡以胜己为不满者，皆忌也。</p>
<p>　　刻　　督责太苛，（自忍中来。）掊克无艾，（自贪中来。）念怨不忘，败人之善，成人之恶。</p>
<p>　　薄　　喜闻人过，好言人短，忘恩负德，得新弃旧，轻訾毁，好攻讦。</p>
<p>　　克　　多尚人不逊善，事功欲自己出，议论专好己胜。</p>
<p>　　躁　　不耐激触，不能容忍。（自褊中来。）</p>
<p>　　私　　立物我，分町畦，凡事只求自利。</p>
<p>　　褊　　气宇狭隘，不能容物。</p>
<p>　　暴　　任情恣横，挟势凭陵。</p>
<p>　　义：宜理。（得之於天，具之於心。）利。</p>
<p>　　直　　志义不屈不挠，词色不佞不谀。</p>
<p>　　弟　　敬兄友弟，恭老尚年。</p>
<p>　　正　　任理而行，不为阿比，安命守分，不肯苟求。凡出处语默，进退屈伸，刚柔宽严，好恶取舍，从违避就，贵审其宜而不失。</p>
<p>　　自反　　爱人不亲反其仁，治人不治反其智，礼人不答反其敬。行有不得者，皆反求诸己。</p>
<p>　　刚　　乾健笃实，不为物挠，富贵贫贱，不淫不移，威武不能屈。</p>
<p>　　介　　确然有守，不为俗变。</p>
<p>　　廉　　见得思义，分无多求。</p>
<p>　　勇　　见善必为，知过必改。</p>
<p>　　不义：</p>
<p>　　贪　　货殖玩物，贪名逐禄，不务自守，动辄有求。</p>
<p>　　吝　　不济人之财，当予者不予，但有刓忍恋惜之意。不教人以善，所有则隐蔽，惟恐他人知之。</p>
<p>　　忧　　患贫畏祸。昔人谓祸患之来，只有一个处置。若过於忧，是无义无命也。</p>
<p>　　佞　　胁肩谄笑，巧言饰语，擎跪曲拳。凡冀以逢迎投合人意向者皆是。</p>
<p>　　欲　　耳於声，目於色，口於味，鼻於臭，四肢於安佚。</p>
<p>　　懦　　柔而无立，随俗浮沉，自守不坚，屈於威势。</p>
<p>　　偏　　不求中正，好恶任情。</p>
<p>　　鄙　　计琐屑，甘猥贱。（自吝中来。）</p>
<p>　　悖　　执己自是，违众从欲。</p>
<p>　　比　　不顾是非，徇情党物。</p>
<p>　　怨　　不安义命，不务反躬，一切归咎於天人。</p>
<p>　　礼：恭理。（得之於天，具之於心。）亨。</p>
<p>　　敬　　正名辨分，敬老崇贤，居处恭，执事敬。内则摄思虑去知，故凝然主一而无适；外则正衣冠尊瞻视，俨然庄重而不慢。</p>
<p>　　谨　　不侈然自放，不轩然自得，言不轻发，事不轻举，不出位而思，不怨天，不尤人，不居下讪上，务隐恶扬善，避嫌疑，审去就，不讦以为直，不徼以为知。</p>
<p>　　让　　辞尊居卑，推多取少，虑以下人，善则称人。</p>
<p>　　谦　　有若无，实若虚，以能问於不能，以多问於寡。</p>
<p>　　无礼：</p>
<p>　　骄　　挟富贵以自恣，恃才美以为高，常有欲自表见意，（便有伐在其中。）常有陵压人意。（便有傲在其中。）</p>
<p>　　侈　　大室庐，华衣服，盛车马，美饮食，丽器用，越制度，不安分。</p>
<p>　　诞　　无而为有，虚而为盈，约而为泰。</p>
<p>　　粗厉　　气象兀突难亲。</p>
<p>　　简　　接物不委曲，与人无恩义。</p>
<p>　　敖　　简贤德，侮老成，自处放肆，待物轻率。</p>
<p>　　智：别理。（得之於天，具之於心。）贞。</p>
<p>　　穷理　　博览以致广大，穷究以尽精微，凡大而天地之理，微而事物之故，明而礼乐之文，幽而鬼神之情状，近而人物贤否邪正之分，远而古今兴哀治乱之迹，无一不当致知。疑事每质，知之为知之，不知为不知。</p>
<p>　　待人　　不逆诈，不亿不信，又当先觉，不可受人之欺，见贤思齐，见不贤而内自省，亲贤人，远小人。</p>
<p>　　知人　　识别邪正，爱而知其恶，憎而知其善。</p>
<p>　　处事　　别是非，辨可否，审利害，计始终。义以为质，礼以行之，逊以出之，信以成之。</p>
<p>　　知言　　真伪忠佞，贵於辨察。</p>
<p>　　知命　　贫富贵贱，付於自然。</p>
<p>　　明　　不读非僻之书，不为非礼之视。</p>
<p>　　聪　　不受浸润之谮，乐闻谠直之言。</p>
<p>　　无智：</p>
<p>　　昏　　於事不审是非可否，於人不识诚伪善恶，远贤人，交小人。</p>
<p>　　浅　　以小小得丧为利害，以小小毁誉为荣辱，以小小逆顺为恩怨。</p>
<p>　　固　　拘方泥曲，执滞不通。</p>
<p>　　陋　　安於卑陋，不务广览博取以长见识。</p>
<p>　　满　　器识褊狭，不能自屈，矜骄傲世，侮慢才德。</p>
<p>　　巧　　好穿凿徼以为智。</p>
<p>　　不明　　溺於乱色，观非僻之书，视非礼之物。</p>
<p>　　不聪　　讳闻过，喜谀佞，恶正直。</p>
<p>　　轻　　事不详审而妄为，言不详审而妄发。</p>
<p>　　浮　　不敦笃。</p>
<p>　　信：</p>
<p>　　存心　　真实无妄。</p>
<p>　　尽己　　言顾行，行顾言。</p>
<p>　　尽人　　循物无违。</p>
<p>　　极诚　　为人谋而忠，与人有终始，体道无虚伪。</p>
<p>　　不信：</p>
<p>　　诈　　虚言罔人，匿行炫耀。</p>
<p>　　欺　　食言、伪言、大言、行事不确实，为人不亲切，有失自盖藏。</p>
<p>　　矫　　心迹不相副，沽徼以求名。</p>
<p>　　谲　　多机关，挟术数，务诡随，易反覆。　</p>
<p>　　以上原在图内，今书於外，以便观者。</p>
<p>　　考古续戒书</p>
<p>　　有攸为，罔稽乎得失，有攸行，罔觉乎凶吉，惟尔德之至神，惟尔道之至一，凡民有疑，惟尔质。（《著》）</p>
<p>　　德惟一，动则吉；行靡中，动乃凶。神之敬之，伊、泰筮之庸。（《著格》）</p>
<p>　　馨尔德容，以塞薉斯革。（《香鼎》）</p>
<p>　　山尔立，匪岌岌，迩余习。（《笔架》）</p>
<p>　　昏明之异，尔用尔弃，永昭尔之德，予夜无寐。（《书灯》）</p>
<p>　　窅而深，藏乃密，廓有容，随所出。（《书院》）</p>
<p>　　正其心，艮其背，畏无闻，慎无视，允守兹，哲可企。（《室》）</p>
<p>　　大哉圣谟於尔储，奠之甹之匪他图。（《书厨》）</p>
<p>　　抒厥衷善则纪，秉有恒敬视此。（《笏》）</p>
<p>　　安毋忘危，乐毋忘悲，毋曰无知，天监於兹，毋自欺。（《榻》）</p>
<p>　　斋尔宿，慎尔独，毋安尔寝，纵尔欲。（《枕》）</p>
<p>　　锦烂如灾厥躯，绨疏温安以存。（《衾》）</p>
<p>　　箪食豆羹，莫之与争，羞珍食玉，其或颠覆。（《鼎》）</p>
<p>　　戒尔盈盈易倾，守尔中中有容。（《水注》）</p>
<p>　　尔之则，符心德，长短不齐惟所适。（《度》）</p>
<p>　　毋苟入，毋苟出，括汝口，时无失。（《囊》）</p>
<p>　　待时而动，随时而静，动静惟其时，孰执其柄？（《扇》）</p>
<p>　　利若钝，刚而巽，惟所致，曷有困？（《锥》）</p>
<p>　　上无谄，下无渎，慎所与，乃无辱。（《名刺》）</p>
<p>　　谐尔鸣，宣乃情，永协《韶》之成，毋为郑之声。（《琴》）</p>
<p>　　温而润，惟尔德之蕴，端而方，惟尔德之臧，虚而质，是以容斯实。（《砚匣》）</p>
<p>　　黑所致，白亦缁，欲有所染其慎之。（《墨》）</p>
<p>　　榘而敦，质而文，纪厥善，余所遵。（《图书》）</p>
<p>　　方而式，廉而直，履渠循常，契余德。（《戒方》）</p>
<p>　　藏厥机，勿妄开，彼其不齐尔乃裁。（《书剪》）</p>
<p>　　不偏倚，惟尔德之宜，正直如矢随所之。（《笔式》）</p>
<p>　　仰彼则重，俯此则轻，俯仰咸匪经，惟执厥中乃尔程。（《权》）</p>
<p>　　或欹或盈罔攸式，掊多益寡尔作极。（《量》）</p>
<p>　　安尔袠，蓄尔质，的然於外，宁藏於密。（《笥》）</p>
<p>　　坦而夷，无欹无危，习於兹，敬而勿驰。（《简板》）</p>
<p>　　疑所决，庸而瀎，永丹厥心，毋为紫夺。（《硃盒》）</p>
<p>　　晨而兴，谨斯栉，毋以养望为尔逸。（《栉》）</p>
<p>　　勿为所染而自缁，日新又新当自治。（《墨池》）</p>
<p>　　毋苟污，难复去。（《点子》）</p>
<p>　　匪欲其华，匪逞其奢，欲观古像致厥家。（《画乂》）</p>
<p>　　彼有所染庸尔革，陂而不莹庸尔泽，革如泽，如尔之德。（《砑蠃》）</p>
<p>　　夫惟静动罔不正，夫惟重无怠无纵，静兮重兮，敬德日跻。（《压石》）</p>
<p>　　悬尔形，著厥名，永纲纪，吾圣经。（《书籤》）</p>
<p>　　执斯匕，毋忘秉耒饘粥，於是以宁余馁。（《匕》）</p>
<p>　　操斯柄，乱斯正。（《　》）</p>
<p>　　累寸成尺，如彼积德。（《巾》）</p>
<p>　　观尔和豫，范我规矩，趋行揖扬於是度。（《佩》）</p>
<p>　　山削尔形，惟乱风是屏，毋蔽厥明。（《屏风》）</p>
<p>　　视彼壶，庶乎屡空，视兹矢，庶乎直躬，心易体正遐不中。（《壶矢》）</p>
<p>　　用则张，舍则藏，用张舍藏，谅比阴阳。（《盖》）</p>
<p>　　毋曰内可闚乎外，毋曰外不见其内，繄内外无二，惟明德之大。（《帘》）</p>
<p>　　柔而平，方而正，是藉是凭，以彰我名。（《印蓐》）</p>
<p>　　孑尔形，烛圣经，学欲缉熙，遵尔高明。（《烛檠》）</p>
<p>　　去兹尘，如垢去身，如恶去心，其日新。（《尾拂》）</p>
<p>　　折旋中矩，处彼得所。（《印范》）</p>
<p>　　齿易刷，心难洁，痛刮礳厉工毋歇。（《牙刷》）</p>
<p>　　太刚则缺，太锐则折，和尔刚锐，以解余结。（《镌铭》）</p>
</div>
</div>
<div class="bookvmiddle">
<a href="/guwen/bookv_14640.aspx">上一章</a>
<a href="/guwen/book_167.aspx" style="border:0px;line-height:27px; height:27px;">目录</a>
<a href="/guwen/bookv_14642.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
