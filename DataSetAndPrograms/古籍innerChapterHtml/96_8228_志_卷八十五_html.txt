
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
宋史·志·卷八十五_古诗文网
</title>
<meta content="◎乐七（乐章一）○郊祀 祈谷 雩祀 五方帝 感生帝建隆郊祀八曲降神，《高安》 在国南方，时维就阳。以祈帝祉，式致民康。豆笾鼎俎，金石丝簧。礼行乐奏，皇祚无疆。皇帝升降，《隆安》 步" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_8228.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>志·卷八十五</b></span>
<a href="javascript:PlayBookv(8228)" style="margin-left:5px;"><img alt="" height="16" id="speakerimgBookv8228" src="/img/speaker.png" width="16"/></a>
<span id="bookvPlay8228" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e8%84%b1%e8%84%b1%e3%80%81%e9%98%bf%e9%b2%81%e5%9b%be%e7%ad%89">脱脱、阿鲁图等</a></p>
<div class="contson">
<p>　　◎乐七（乐章一）</p>
<p>　　○郊祀 祈谷 雩祀 五方帝 感生帝</p>
<p>　　建隆郊祀八曲</p>
<p>　　降神，《高安》 在国南方，时维就阳。以祈帝祉，式致民康。豆笾鼎俎，金石丝簧。礼行乐奏，皇祚无疆。</p>
<p>　　皇帝升降，《隆安》 步武舒迟，升坛肃祗。其容允若，于礼攸宜。</p>
<p>　　奠玉币，《嘉安》 嘉玉制币，以通神明。神不享物，享于克诚。</p>
<p>　　奉俎，《丰安》 笙镛备乐，茧栗陈牲。乃迎芳俎，以荐高明。</p>
<p>　　酌献，《禧安》 丹云之爵，金龙之杓。挹于尊罍，是曰清酌。</p>
<p>　　饮福，《禧安》 洁兹五齐，酌彼六尊。致诚斯至，率礼弥敦。以介景福，永隆后昆。重熙累洽，帝道攸尊。</p>
<p>　　亚献、终献，《正安》 谓天盖高，其听孔卑。闻乐歆德，介以福禧。</p>
<p>　　送神，《高安》 倏兮而来，忽兮而回。云驭杳邈，天门洞开。</p>
<p>　　咸平亲郊八首</p>
<p>　　降神，《高安》 圜丘何方？在国之阳。礼神合祭，运启无疆。祖考来格，笾豆成行。其仪肃肃，降福穰穰。</p>
<p>　　皇帝升降，《隆安》 礼备乐成，乾健天行。帝容有穆，佩玉锵鸣。</p>
<p>　　奠玉币，《嘉安》 定位毖祀，告于神明。嘉玉量币，享于克诚。</p>
<p>　　奉俎，《丰安》 有牲斯纯，有俎斯陈。进于上帝，昭报深仁。</p>
<p>　　酌献，《禧安》 大报于帝，盛德升闻。醴齐良洁，粢盛苾芬。</p>
<p>　　饮福，《禧安》 祀帝圜丘，九州献力。礼行于郊，百神受职。灵祗格思，享我明德。天鉴孔章，玄祉昭锡。</p>
<p>　　亚献、终献，《正安》 羽籥云罢，干戚载扬。接神有恪，锡羡无疆。</p>
<p>　　送神，《高安》 神驾来思，风举云飞。神驭归止，天空露晞。</p>
<p>　　景祐亲郊，三圣并侑二首</p>
<p>　　奠币，《广安》 千龄启运，三后在天。嘉坛并侑，亿万斯年。</p>
<p>　　酌献，《彰安》 皇基缔构，帝系灵长。躬荐郁鬯，子孙保昌。</p>
<p>　　常祀二首</p>
<p>　　太祖配位奠币，《定安》 翕受骏命，震叠群方。侑祀上帝，德厚流光。</p>
<p>　　酌献，《英安》 诞受灵符，肇基丕业。配享洁尊，永隆万叶。</p>
<p>　　元符亲郊五首（余同咸平，凡阙者皆用旧词）。</p>
<p>　　降神，《景安》（六变辞同）。无为靡远，深厚广圻。祭神恭在，弁冕衮衣。粢盛丰美，明德馨辉。以祥以佑，非眇专祈。</p>
<p>　　升降，《乾安》（罍洗、饮福并奏）。神灵拥卫，景从云随。玉色温粹，天步舒迟。周旋陟降，皇心肃祗。千灵是保，百福攸宜。</p>
<p>　　退文舞、迎武舞，《正安》 左手执籥，右手秉翟。进旅退旅，万舞有奕。</p>
<p>　　彻豆，《熙安》 陟彼郊丘，大祀是承。其豆孔庶，其香始升。上帝时歆，以我齐明。卒事而彻，福禄来成。</p>
<p>　　送神，《景安》 馨遗八尊，器空二簋。至祝至虔，穹祗贶祉。</p>
<p>　　政和亲郊三首</p>
<p>　　皇帝升降，《乾安》 因山为高，爰陟其首。玉趾躩如，在帝左右。帝谓我王，予怀仁厚。眷言顾之，永绥九有。</p>
<p>　　配位酌献，《大宁》 于穆文祖，妙道九德。默契灵心，肇基王迹。启佑后人，垂裕罔极。合食昭荐，孝思维则。</p>
<p>　　于皇顺祖，积德累祥。发源深厚，不耀其光。基天明命，厥厚克昌。是孝是享，申锡无疆。</p>
<p>　　高宗建炎初，国步尚艰，乃诏有司，天帝地祗及他大祀，先以时举。太常寻奏，近已增募乐工，干、羽、簨、虡亦备，始循旧礼，用登歌乐舞。其祀昊天上帝。</p>
<p>　　降神用《景安》</p>
<p>　　圜钟为宫，三奏 蒐讲上仪，式修毖祀。日吉辰良，礼成乐备。风驭云旗，聿来歆止。嘉我馨德，介兹繁祉。</p>
<p>　　黄钟为角，一奏 我将我享，涓选休成。执事有恪，惟寅惟清。乐既六变，肃雍和鸣。高高在上，庶几是听。</p>
<p>　　太簇为徵，一奏 礼崇禋祀，备物荐诚。昭格穹昊，明德惟馨。风马云车，肸蚃居歆。申锡无疆，赍我思成。</p>
<p>　　姑洗为羽，一奏 惟天为大，物始攸资。恭承禋祀，以报以祈。神不可度，日监在兹。有馨明德，庶其格思。</p>
<p>　　皇帝盥洗，《正安》 灵承上帝，厉意专精。设洗于阼，罍水以清。盥以致洁，感通神明。无远弗届，其飨兹诚。</p>
<p>　　升坛，《正安》 皇矣上帝，神格无方！一阳肇复，典祀有常。豆登丰洁，荐德馨香。棐忱居歆，降福穰穰。</p>
<p>　　上帝位奠玉币，《嘉安》 治极发闻，不瑕有芬。嘉玉陈币，神届欣欣。诚心昭著，钦恭无文。以安以侑，笃祜何垠。</p>
<p>　　太祖位奠币，《安定》 茫茫苍穹，孰知其纪！精意潜通，虽远而迩。量币荐诚，有实斯篚。睠然顾之，永锡繁祉。</p>
<p>　　皇帝还位，《正安》 典祀有常，昭事上帝。奉以告虔，逮迄奠币。钟鼓既设，礼仪既备。神之格思，恭承贶赐。</p>
<p>　　捧俎，《丰安》 祀事孔明，礼文惟楙。爰洁牺牲，载登俎豆。或肆或将，无声无臭，精祲潜通，永绥我后。</p>
<p>　　上帝酌献，《嘉安》 气萌黄钟，万物资始。钦若高穹，吉蠲时祀。神筴泰元，增授无已。群生熙熙，函蒙繁祉。</p>
<p>　　太祖位酌献，《英安》 赫赫翼祖，受命于天。德迈三代，威加八埏。陟配上帝，明禋告虔。流光垂裕，于万斯年。</p>
<p>　　文舞退、武舞进，《正安》 大德曰生，阴阳寒暑。乐舞形容，干戚籥羽。一弛一张，退旅进旅。神安乐之，祉锡绵宇。</p>
<p>　　亚、终献，《文安》 惟圣普临，顺皇之德。典礼有彝，享祀不忒。笾豆静嘉，降登肹饬。神具醉止，景贶咸集。</p>
<p>　　彻豆，《肃安》 内心齐诚，外物蠲洁。神来迪尝，俎豆既彻。燕及群生，靡或夭阏。降福穰穰，时万时亿。</p>
<p>　　送神，《景安》 于赫上帝，乘龙御天。惟圣克事，明飨斯虔。荐豆云彻，灵猋且旋。载锡休祉，其惟有年。</p>
<p>　　望燎，《正安》 灵承上帝，精意感通。馨香旁达，粢盛既丰。登降有仪，祀备乐终。神之听之，福禄来崇。</p>
<p>　　绍兴十三年，初举郊祀，命学士院制宫庙朝献及圜坛行礼、登门肆赦乐章，凡五十有八。至二十八年，以臣僚有请改定，于是御制乐章十有三及徽宗元御制仁宗庙乐章一，共十有四篇。余则分命大臣与两制儒馆之士，一新撰述，并懿节别庙乐曲凡七十有四，俱汇见焉。其祀圜丘。</p>
<p>　　皇帝入中壝，《乾安》</p>
<p>　　帝出于震，巽惟齐明。律曰姑洗，以示洁清。</p>
<p>　　我交于神，蠲意必精，既盥而往，祈鉴斯诚。</p>
<p>　　降神，《景安》</p>
<p>　　阳动黄宫，日旋南极。天门荡荡，百神受职。</p>
<p>　　爰熙紫坛，熉黄殊色。神哉沛来，盖亲有德。</p>
<p>　　盥洗，《乾安》</p>
<p>　　帝顾明德，监于克诚。齐戒涤濯，式示洁清。</p>
<p>　　郊丘合祛，享意必精。既盥而荐，熙事备成。</p>
<p>　　升坛，《乾安》</p>
<p>　　帝监崇坛，媪神其从。稽古合祛，并侑神宗。</p>
<p>　　升阶奠玉，诚意感通。贶施鼎来，受福无穷。</p>
<p>　　昊天上帝位奠玉币，《嘉安》（御制）</p>
<p>　　上穹昊天，日星垂曜。照临下土，王国是保。</p>
<p>　　维玉与帛，寅恭昭报。永左右之，钦若至道。</p>
<p>　　皇地祗位奠玉币，《嘉安》（御制）</p>
<p>　　至哉坤厚，隤然止静。柔载动植，资始成性。</p>
<p>　　玉光币色，璨若其映。式恭禋祀，有邦之庆。</p>
<p>　　太祖皇帝位尊币，《广安》（御制）</p>
<p>　　明明翼祖，并侑泰坛。肇造绵宇，王业孔艰。</p>
<p>　　表正封略，上际下蟠。躬以大报，亦止于燔。</p>
<p>　　太宗皇帝位奠玉币，《化安》御制。</p>
<p>　　赫赫巍巍，及时纯熙。昊天成命，后则受之。</p>
<p>　　登迈邃古，光被声诗。有币陟配，孙谋所贻。</p>
<p>　　降坛，《乾安》</p>
<p>　　躬展盛仪，天步逡巡。乐备礼交，嘉玉既陈。</p>
<p>　　神方安坐，荐祉纷纶。陟降有容，皇心载勤。</p>
<p>　　还位，《乾安》</p>
<p>　　克昭王业，命成昊天。泰畤禋燎，八陛惟圜。</p>
<p>　　肃然威仪，登降周旋。是谓精享，神监吉蠲。</p>
<p>　　奉俎，《丰安》</p>
<p>　　至大惟天，云何称德！展诚致荐，牲用博硕。</p>
<p>　　诚以牲寓，帝由诚格。居歆降祥，时万时亿。</p>
<p>　　再诣盥洗，《乾安》</p>
<p>　　帝出于震，巽惟洁齐。神明其德，乃称禋柴。</p>
<p>　　惟兹吉蠲，昭事聿怀。重盥而祀，敷锡孔皆。</p>
<p>　　再升坛与初升同，惟易奠玉作奠酌。</p>
<p>　　昊天上帝位酌献，《禧安》（御制）</p>
<p>　　谒款坛陛，祗祀泰禋。丘圜自然，可格至神。</p>
<p>　　桂尊登酌，嘉荐方新。靡福菲眇，敷佑下民。</p>
<p>　　皇地祗位酌献，《光安》（御制）</p>
<p>　　厚德光大，承元之明。兹潜莩吹，升于昭清。</p>
<p>　　冰天桂海，咸资化成。恭酌彝醪，报本惟精。</p>
<p>　　太祖皇帝位酌献，《彰安》（御制）</p>
<p>　　于赫皇祖，创业立极。肃肃灵命，荡荡休德。</p>
<p>　　嘉觞精洁，雅奏金石。丕显神谟，惟后之则。</p>
<p>　　太宗皇帝位酌献，《韶安》（御制）</p>
<p>　　丕铄帝宗，复受天命。群阴犹黩，一戎大定。</p>
<p>　　奠鬯斯馨，功歌在咏。佑启后人，文轨蚤正。</p>
<p>　　还位，《乾安》</p>
<p>　　肆类上帝，怀柔百神。稾秸既设，珪币既陈。</p>
<p>　　精诚潜交，已事而竣。佑我亿载，基图日新。</p>
<p>　　入小次，《乾安》</p>
<p>　　恭展美报，聿修上仪。礼乐和节，登降适宜。</p>
<p>　　德焉斯亲，神靡不娭。海内承福，式固邦基。</p>
<p>　　文舞退、武舞进，《正安》</p>
<p>　　泰元尊临，富媪繁祉。于皇祖宗，既昭格止。</p>
<p>　　奏舞象功，灵其有喜。永言孝思，尽善尽美。</p>
<p>　　亚献，《正安》</p>
<p>　　阳丘其高，神祗并位。即奠厥玉，既奉厥醴。</p>
<p>　　亦有嘉德，克相毖祀。旨酒载爵，以成熙事（终献同，止易再酌为三酌）。</p>
<p>　　出小次位，《乾安》</p>
<p>　　爰熙紫坛，天地并贶。来燕来宁，毕陈郁鬯。</p>
<p>　　承神至尊，精意所乡。告灵飨奠，祉福其畅。</p>
<p>　　诣饮福位，《乾安》</p>
<p>　　帝临崇坛，媪神其从。祖宗并歆，福禄攸同。</p>
<p>　　兵寝刑措，时和岁丰。其膺受之，将施无穷（降坛同，止易"将"作"以"）。</p>
<p>　　饮福，《禧安》</p>
<p>　　八音克谐，降神出祗。风马云车，陟降在兹。</p>
<p>　　锡我纯嘏，我应受之。一人有庆，燕及群黎。</p>
<p>　　还位，《乾安》</p>
<p>　　帝出于震，孝奏上仪。燔燎膻芗，神徕燕娭。</p>
<p>　　肃若旧典，罔或不祗。既右飨之，翕受蕃厘。</p>
<p>　　彻豆，《熙安》</p>
<p>　　燎芗既升，焫膋以洁。于豆于登，焄纽蒿有飶。</p>
<p>　　紫幄熉黄，神其安悦。将以庆成，薄言盍彻。</p>
<p>　　送神，《景安》</p>
<p>　　九霄眇邈，神不可求。何以降之？监德之修。</p>
<p>　　三献备成，神不可留。何以送之？保天之休。</p>
<p>　　望燎，《乾安》</p>
<p>　　谓天盖高，阳嘘而生。日月列宿，皆天之神。</p>
<p>　　肆求厥类，与阳俱升。视燎于坛，以终其勤。</p>
<p>　　望瘗，《乾安》</p>
<p>　　谓地盖厚，阴翕而成。社稷群望，皆地之灵。</p>
<p>　　肆求厥类，与阴俱凝。视瘗于坎，以终其勤。</p>
<p>　　还大次，《乾安》</p>
<p>　　舞具八佾，乐备六成。大矣孝熙，厉意专精。</p>
<p>　　已事而竣，回轸还衡。我应受之，以莫不增。</p>
<p>　　还内，《采茨》</p>
<p>　　五辂鸣銮，八神警跸。天官景从，莫不祗栗。</p>
<p>　　祲威盛容，昭哉祖述。祚我无疆，叶气充溢。</p>
<p>　　宁宗郊祀二十九首</p>
<p>　　皇帝入中壝，《乾安》</p>
<p>　　合祀丘泽，登侑祖宗。顾諟惟精，灵承惟恭。</p>
<p>　　有严皇仪，有庄帝容。监于克诚，肃肃雍雍。</p>
<p>　　降神，《景安》</p>
<p>　　圜钟为宫</p>
<p>　　天门荡荡，云车阴阴。百神咸秩，三灵顾歆。</p>
<p>　　神哉来娭，神哉溥临。飨时宋德，翼翼小心。</p>
<p>　　黄钟为角</p>
<p>　　华盖既动，紫微洞开。星枢周旋，日车徘徊。</p>
<p>　　灵兮顾佑，灵兮沛来。载燕载娭，式时坛垓。</p>
<p>　　太簇为徵</p>
<p>　　泰尊媪厘，祖功宗德。辰躔陪营，岳渎受职。</p>
<p>　　神哉来下，神哉来格。飨德惟馨，留虞嘉席。</p>
<p>　　姑洗为羽</p>
<p>　　金石宣昭，羽旄纷纶。洁火夕照，明水夜陈。</p>
<p>　　娭哉惟灵，娭哉惟神。风马招摇，惟德之亲。</p>
<p>　　皇帝盥洗，《乾安》</p>
<p>　　皇帝俭勤，盥用陶瓦。礼神颂祗，奠币献斝。</p>
<p>　　月鉴阴肃，醴液融冶。挹彼注兹，礼无违者。</p>
<p>　　升坛，《乾安》</p>
<p>　　崇台穹窿，高灵下堕。庆阴仿佛，从坐嶪峨。</p>
<p>　　宵升于丘，时通权火。维天之命，百禄是荷。</p>
<p>　　降坛</p>
<p>　　帝飨于郊，一精二纯。紫觚陟降，嘉玉妥陈。</p>
<p>　　神方留娭，瑞贶纷纶。申锡无疆，螽斯振振。</p>
<p>　　还位</p>
<p>　　肃肃礼度，鋗々宫奏。天行徐谧，皇仪昭懋。</p>
<p>　　光连重璧，物备簋豆。于皇以飨，无声无臭。</p>
<p>　　尚书奉俎</p>
<p>　　列俎孔陈，嘉笾维实。鼎煁阳燧，玉流星液。</p>
<p>　　我牲既硕，我荐既苾。神监下昭，安坐翔吉。</p>
<p>　　再诣盥洗</p>
<p>　　帝澄初觞，礼严再盥。精明显昭，齐颙洞贯。</p>
<p>　　灵娭留俞，神光炳焕。我宋受福，永寿于万。</p>
<p>　　再升坛</p>
<p>　　紫坛岳立，神光夜烛。有俨旒采，有鸾佩玉。</p>
<p>　　霄垠顾佑，祖宗熙穆。对越不忘，俾尔戩谷。</p>
<p>　　降坛，《乾安》</p>
<p>　　天容澄谧，景气晏和。瓒斝荐醇，鋗璆叶歌。</p>
<p>　　帝降庭止，夜其如何？神助之休，宜尔众多。</p>
<p>　　还位，《乾安》</p>
<p>　　甘露流英，卿云舒采。灵俞有喜，神光晻暖。</p>
<p>　　穆穆来莅，洋洋如在。帝用居歆，泽及四海。</p>
<p>　　入小次，《乾安》</p>
<p>　　听惟飨德，监惟棐忱。顾諟思明，灵承思钦。</p>
<p>　　永言端莅，肃对下临。上帝是皇，毋贰尔心。</p>
<p>　　文舞退、武舞进，《正安》</p>
<p>　　羽籥陈容，干戚按节。德闲而泰，功劳而决。</p>
<p>　　虞我神祇，扬我谟烈。尽美尽善，福流有截。</p>
<p>　　亚献，《正安》</p>
<p>　　帝临中坛，神从八陛。花玉展瑞，明馨荐醴。</p>
<p>　　亦有嘉德，克相盛礼。献兹重觞，降福弥弥。</p>
<p>　　终献，《正安》</p>
<p>　　敬事天地，升侑祖宗。陈盥于三，介觞之重。</p>
<p>　　秉德翼翼，有来雍雍。相予祀事，福嘏日溶。</p>
<p>　　出小次，《乾安》</p>
<p>　　孝奏展成，熙仪毕荐。光流桂俎，祥衍椒奠。</p>
<p>　　风管晨凝，云容天转。拜贶于郊，右序诒燕。</p>
<p>　　诣饮福位，《乾安》</p>
<p>　　所飨惟清，所钦惟馨。灵喜留俞，天景窈冥。</p>
<p>　　福禄来成，福禄来宁。皇用时敛，寿我慈庭。</p>
<p>　　饮福，《禧安》</p>
<p>　　瓒斝觩〈角翏〉，觥罍氤氲。有醴惟香，有酒惟欣。</p>
<p>　　肸蚃丰融，懿懿芬芬。我龙受之，如川如云。</p>
<p>　　降坛，《乾安》</p>
<p>　　天锡多祉，皇受五福。言瞻瑶坛，迄奉瑄玉。</p>
<p>　　昭星炳燿，元气回复。帝仪载旋，有嘉穆穆。</p>
<p>　　还位，《乾安》</p>
<p>　　璇图天深，鼎文日辉。庆流皇家，象炳紫微。</p>
<p>　　乾回冕旒，云焕衮衣。何千万年，式于九围。</p>
<p>　　尚书彻豆，《熙安》</p>
<p>　　兰豆既升，簠簋既登。礼备俎实，飨贵牲〈月烝〉。</p>
<p>　　时乃告彻，器用毕兴。祚我皇基，介福是膺。</p>
<p>　　送神，《景安》</p>
<p>　　神辅有德，来燕来娭。礼荐熙成，三灵逆厘。</p>
<p>　　神飨有道，言旋言归。福祉咸蒙，百世本支。</p>
<p>　　诣望燎位，《乾安》</p>
<p>　　莫神乎天，阳嘘而生。日月星辰，皆乾之精。</p>
<p>　　肆求厥类，与阳俱升。眡燎于坛，展也大成。</p>
<p>　　诣望瘗位，《乾安》</p>
<p>　　地载万物，阴翕而成。山岳河渎，皆坤之灵。</p>
<p>　　克肖其象，与阴俱凝。眡瘗于坎，思求厥成。</p>
<p>　　还大次，《乾安》</p>
<p>　　福方流胙，祈方钦柴。卤簿载肃，球架允谐。</p>
<p>　　帝祉具临，皇灵允怀。遄御于次，降福孔皆。</p>
<p>　　还内，《乾安》</p>
<p>　　八福呵跸，千官景从。回轸还衡，昆威盛容。</p>
<p>　　妥饰芝凤，御朝云龙。归寿慈闱，敷时民雍。</p>
<p>　　景祐上辛祈谷，仁宗御制二首</p>
<p>　　太宗配位奠币，《仁安》</p>
<p>　　天祚有开，文德来远。祈彀日辛，侑神礼展。</p>
<p>　　酌献，《绍安》</p>
<p>　　于穆神宗，惟皇永命。荐醴六尊，声歌千咏。</p>
<p>　　绍兴祈谷三首</p>
<p>　　降神、盥洗、升坛、还位及上帝奠玉币、奉俎，并同圜丘。</p>
<p>　　太宗位奠币，《宗安》</p>
<p>　　于穆思文，克配上帝。涓选休成，遵扬严卫。</p>
<p>　　祗荐明诚，肃陈量币。享兹吉蠲，申锡来裔。</p>
<p>　　上帝位酌献，《嘉安》</p>
<p>　　三阳肇新，万物资始。精诚祈天，其听斯迩。</p>
<p>　　愿均雨旸，田畴之喜。如坻如京，以备百礼。</p>
<p>　　太宗位酌献，《德安》</p>
<p>　　天锡勇智，允惟太宗。功隆德盛，与帝比崇。</p>
<p>　　礼严陟配，诚达精衷。尚其锡祉，岁以屡丰。</p>
<p>　　孟夏雩祀，仁宗御制二</p>
<p>　　太祖配坐奠币，《献安》</p>
<p>　　昊天盖高，祀事为大。严配皇灵，亿福来介。</p>
<p>　　酌献，《感安》</p>
<p>　　龙见而雩，神之来格。牺象精良，威灵赫奕。</p>
<p>　　绍兴雩祀一首</p>
<p>　　上帝位酌献，《嘉安》</p>
<p>　　苍苍昊穹，覆临下土。钦惟岁事，民所依怙。</p>
<p>　　爰竭精虔，礼典斯举。甘泽以时，介我稷黍。</p>
<p>　　冬至、孟春、孟夏、季秋四祀，上公摄事七首</p>
<p>　　降神，《景安》二章</p>
<p>　　天何言哉，至清而健！默定幽赞，降祥福善。</p>
<p>　　夙设圜坛，恭陈嘉荐。贞驭下临，储休锡羡。</p>
<p>　　生物之祖，兴益之宗。于国之阳，以禋昊穹。</p>
<p>　　六变降神，于论鼓钟。亲德享道，锡羡无穷。</p>
<p>　　太尉行，《正安》</p>
<p>　　礼经之重，祭典为宗。上公摄事，登降弥恭。</p>
<p>　　庶品丰洁，令仪肃雍。百神萃止，惟吉之从。</p>
<p>　　司徒奉俎，《丰安》</p>
<p>　　礼崇禋祀，神鉴孔明。牲牷博腯，以炰以烹。</p>
<p>　　馨香蠲洁，品物惟精。锡以纯嘏，享兹至诚。</p>
<p>　　饮福，《广安》</p>
<p>　　簠簋既陈，吉蠲登荐。洗心防邪，肃祗祭典。</p>
<p>　　陟降惟寅，笾豆有践。百福咸宜，淳耀丕显。</p>
<p>　　亚、终献，《文安》</p>
<p>　　秩秩礼文，肃肃严祀。仰洽神休，式协民纪。</p>
<p>　　灌献有容，叙其俎簋。明德惟馨，以介丕祉。</p>
<p>　　送神，《景安》</p>
<p>　　帝临中坛，肃恭禋祀。灵景舒光，飞龙旋轨。</p>
<p>　　送神有章，神心具醉。辅德惟仁，永锡元祉。</p>
<p>　　景德以后祀五方帝十六首</p>
<p>　　青帝降神，《高安》（六变）</p>
<p>　　四序伊始，三阳肇新。气迎东郊，蛰户咸春。</p>
<p>　　功宣播殖，泽被生民。祝史正辞，昭事惟寅。</p>
<p>　　奠玉币、酌献，并用《嘉安》</p>
<p>　　条风始至，盛德在木。平秩东作，种献穜穋。</p>
<p>　　律应青阳，气和玉烛。惠彼兆民，以介景福。</p>
<p>　　送神，《高安》</p>
<p>　　备物致用，荐羞神明。礼成乐举，克享克禋。</p>
<p>　　酌献，《祐安》</p>
<p>　　条风斯应，候历维新。阳和启蛰，吕物皆春。</p>
<p>　　篪簧协奏，簠簋毕陈。精羞丰荐，景福攸臻。</p>
<p>　　赤帝降神，《高安》</p>
<p>　　长嬴戒序，候正南讹。功资蕃育，气应清和。</p>
<p>　　鼎实嘉俎，乐备登歌。神其来享，降福孔多。</p>
<p>　　奠玉币、酌献，《嘉安》（景祐用《祐安》，辞亦不同）</p>
<p>　　象分离位，德配炎精。景风协律，化神含生。</p>
<p>　　百嘉茂育，乃顺高明。神无常享，享于克诚。</p>
<p>　　送神，《高安》</p>
<p>　　笾豆有践，黍稷惟馨。礼终三献，神归杳冥。</p>
<p>　　黄帝降神，《高安》</p>
<p>　　坤舆厚载，黄裳元吉。宅中居正，含章抱质。</p>
<p>　　分王四季，其功靡秩。育此群生，首兹六律。</p>
<p>　　奠玉币、酌献，《嘉安》（景祐用《祐安》，辞亦不同）</p>
<p>　　中央定位，厚德惟新。五行攸正，四气爰均。</p>
<p>　　笙镛以间，簠簋斯陈。为民祈福，肃奉明禋。</p>
<p>　　送神，《高安》</p>
<p>　　土德居中，方舆配位。乐以送神，式申昭事。</p>
<p>　　白帝降神，《高安》</p>
<p>　　西颢腾晶，天地始肃。盛德在金，百嘉茂育，</p>
<p>　　彍弩射牲，筑场登谷。明灵格思，旌罕纷属。</p>
<p>　　尊玉币、酌献，《嘉安》（景祐用《祐安》，辞亦不同）</p>
<p>　　博硕肥腯，以炰以烹。嘉栗旨酒，有弥斯盈。</p>
<p>　　肴核惟旅，肃肃烝烝。吉蠲备物，享于克诚。</p>
<p>　　送神，《高安》</p>
<p>　　飚轮戾止，景烛灵坛。金奏绎如，白露漙漙。</p>
<p>　　黑帝降神，《高安》</p>
<p>　　隆冬戒序，岁历顺成。一人有庆，万物由庚。</p>
<p>　　有旨斯酒，有硕斯牲。报功崇德，正直聪明。</p>
<p>　　奠玉币、酌献，《嘉安》（景祐用《祐安》，辞亦不同）</p>
<p>　　大仪斡运，星纪环周。三时不害，黍稷盈畴。</p>
<p>　　克诚致享，品物咸羞。礼成乐变，锡祚贻休。</p>
<p>　　送神，《高安》</p>
<p>　　管磬咸和，礼献斯毕。灵欤言旋，神降之吉。</p>
<p>　　绍兴以后祀五方帝六十首</p>
<p>　　青帝降神，《高安》</p>
<p>　　圜钟宫三奏</p>
<p>　　于神何司，而德于木？肃然顾歆，则我斯福。</p>
<p>　　我祀孔时，我心载祗。匪我之私，神来不来。</p>
<p>　　黄钟为角，一奏</p>
<p>　　神兮焉居？神在震方。仁以为宅，秉天之阳。</p>
<p>　　神之来矣，道修以阻。望神未来，使我心苦。</p>
<p>　　太簇为徵，一奏</p>
<p>　　神在途矣，习习以风。百灵后先，敢一不恭！</p>
<p>　　奔走疠疫，祓除菑凶。顾瞻下方，逍遥从容。</p>
<p>　　姑洗羽一奏</p>
<p>　　温然仁矣，熙然春矣。龙驾帝服，穆将临矣。</p>
<p>　　我酒清矣，我肴烝矣。我乐备矣，我神顾矣。</p>
<p>　　升殿，《正安》</p>
<p>　　在国之东，有坛崇成。节以和乐，式降式登。</p>
<p>　　洁我珮服，璆琳锵鸣。匪坛斯高，曷妥厥灵？</p>
<p>　　青帝奠玉币，《嘉安》</p>
<p>　　物之熙熙，胡为其然。蒙神之休，乃敢报旃。</p>
<p>　　有邸斯珪，有量斯币。于以奠之，格此精意。</p>
<p>　　太昊氏位尊币，《嘉安》</p>
<p>　　卜岁之初，我迎春祗。孰克侑飨，曰古宓戏，万世之德。</p>
<p>　　再拜稽首，敢爱斯璧。</p>
<p>　　奉俎，《丰安》</p>
<p>　　灵兮安留，烟燎既升。有硕其牲，有俎斯承。</p>
<p>　　匪牲则硕，我德惟馨。缓节安歌，庶几是听。</p>
<p>　　青帝酌献，《祐安》</p>
<p>　　百末布兰，我酒伊旨。酌以匏爵，洽我百礼。</p>
<p>　　帝居青阳，顾予嘉觞。右我天子，宜君宜王。</p>
<p>　　太昊酌献，《祐安》</p>
<p>　　五德之王，谁实始之？功括造化，与天无期。</p>
<p>　　酌我清酤，盥献载饬。神鉴孔飨，天子之德。</p>
<p>　　亚、终献，《文安》</p>
<p>　　贰觞具举，承神嘉虞。神具醉止，眷焉此都。</p>
<p>　　我岁方新，我亩伊殖。时旸时雨，繄神之力。</p>
<p>　　送神，《高安》</p>
<p>　　忽而来兮，格神鸿休。忽而往兮，神不予留。</p>
<p>　　神在天兮，福我寿我。千万春兮，高灵下堕。</p>
<p>　　赤帝降神，《高安》</p>
<p>　　圜钟为宫</p>
<p>　　离明御正，德协于火。有感其生，维帝是何。</p>
<p>　　帝图炎炎，贻福锡我。鉴于妥虔，高灵下堕。</p>
<p>　　黄钟为角</p>
<p>　　赤精之君，位于朱明。茂育万物，假然长嬴。</p>
<p>　　我洁我盛，我蠲我诚。神其下来，云车是承。</p>
<p>　　太簇为徵</p>
<p>　　八卦相荡，一气散施。隆炽恢台，职神尸之。</p>
<p>　　肃肃飚御，神戾于天。于昭神休，天子万年。</p>
<p>　　姑洗为羽</p>
<p>　　烨烨其光，炳炳其灵。窅其如容，欻其如声。</p>
<p>　　扇以景风，导以朱斿。我德匪类，神其安留。</p>
<p>　　升殿，《正安》</p>
<p>　　除地国南，有基崇祟。载陟载降，式虔式恭。</p>
<p>　　燎烟既燔，黻冕斯容。神如在焉，肆予幽通。</p>
<p>　　赤帝奠玉币，《嘉安》</p>
<p>　　太微呈祥，炎德克彰。佑我基命，格于明昌。</p>
<p>　　一纯二精，有严典祀。于以奠之，以介繁祉。</p>
<p>　　神农氏奠币，《嘉安》</p>
<p>　　练以纁黄，有篚将之。肸蚃斯答，有神昭之。</p>
<p>　　维神于民，实始货食。归德报功，敢怠王国。</p>
<p>　　奉俎，《丰安》</p>
<p>　　有牲在涤，从以骍牡。或肆或将，有洁其俎。</p>
<p>　　神嗜饮食，飶飶芬芬。莫腆于诚，神其顾歆！</p>
<p>　　赤帝酌献，《祐安》</p>
<p>　　四月维夏，兆于重离。帝执其衡，物无疠疵。</p>
<p>　　于皇帝功，思乐旨酒，奠爵既成，垂福则有。</p>
<p>　　神农氏酌献，《祐安》</p>
<p>　　猗欤先农，肇兹黍稷！既殖既播，有此粒食。</p>
<p>　　秬鬯洁清，彝樽疏幂。竭我瑶斝，莫报嘉绩。</p>
<p>　　亚、终献，《文安》</p>
<p>　　盥爵奠斝，载虔载恭。笾豆静嘉，于乐鼓钟。</p>
<p>　　礼备三献，神具醉止。孰显神德？扬光纷委。</p>
<p>　　送神，《高安》</p>
<p>　　神来何从？馺然灵风。神去何之？杳然幽踪。</p>
<p>　　伊神去来，雾散云烝。独遗休祥，山崇川增。</p>
<p>　　黄帝降神，《高安》</p>
<p>　　圜钟为宫</p>
<p>　　维帝奠位，乃咸于时。孰主张是，而枢纽之？</p>
<p>　　谷我腹我，比予于儿。告我冠服，迨其委蛇。</p>
<p>　　黄钟角</p>
<p>　　荪无不在，日舆我居。孰不可来？肸蚃斯须。</p>
<p>　　象服龙驾，渊渊鼓桴。荪不汝多，多汝意孚。</p>
<p>　　太簇徵</p>
<p>　　乐哉帝居，逝留无常！尔信我宅，尔中我乡。</p>
<p>　　乃眷兹土，于赫君王。翩然下来，去未遽央。</p>
<p>　　姑洗羽</p>
<p>　　澹兮抚琴，啾兮吹笙。神之未来，肃穆以听。</p>
<p>　　缤纷羽旄，姣服在中。神既来止，亦无惰容。</p>
<p>　　升殿，《正安》</p>
<p>　　民生地中，动作食息。舆我周旋，莫匪尔极。</p>
<p>　　捕鲽东海，搴茅南山。彼劳如何，矧升降间！</p>
<p>　　黄帝奠玉币，《嘉安》</p>
<p>　　万椟之宝，一絇之丝。孕之育之，谁为此施？</p>
<p>　　归之后神，神曰何为？不宰之功，荡然四垂。</p>
<p>　　有熊氏位奠币，《嘉安》</p>
<p>　　维有熊氏，以土胜王。其后皆沿，兹德用壮。</p>
<p>　　黼黻幅舄，裳衣是创。币之元纁，对此昭亮。</p>
<p>　　奉俎，《丰安》</p>
<p>　　王曰钦哉，无爱斯牲！登我元祀，亦有皇灵。</p>
<p>　　以将以享，或剥或烹。大夫之俎，天子之诚。</p>
<p>　　黄帝酌献，《祐安》</p>
<p>　　黍以为翁，郁以为妇。以侑元功，以酌大斗。</p>
<p>　　伊谁歆之？皇皇帝后。伊谁嘏之？天子万寿。</p>
<p>　　有熊氏酌献，《祐安》</p>
<p>　　昔在绵邈，有人公孙。登政抚辰，节用良勤。</p>
<p>　　所蓄既大，所行宜远。载其华樽，从以箫管。</p>
<p>　　亚、终献，《文安》</p>
<p>　　羽觞更陈，厥味清凉。饮之不烦，又有蔗浆。</p>
<p>　　夜未艾止，明星浮浮。愿言妥灵，灵兮淹留。</p>
<p>　　送神，《高安》</p>
<p>　　灵不肯留，沛兮将归。玉节猋逝，翠旗并驰。</p>
<p>　　顾瞻伫立，怅然佳期。蹇千万年，无斁人斯。</p>
<p>　　白帝降神。《高安》</p>
<p>　　圜钟为宫</p>
<p>　　白藏启序，庶汇向成。有严禋祀，用答幽灵。</p>
<p>　　风马云车，来燕来宁。洋洋在上，休福是承。</p>
<p>　　黄钟角</p>
<p>　　素精肇节，金行固藏。气冲炎伏，明河翻霜。</p>
<p>　　功收有年，礼荐有章。祗越眇冥，鸿基永昌。</p>
<p>　　太簇徵</p>
<p>　　昊天之气，揫敛万汇。涓日洁齐，有严厥祀。</p>
<p>　　有牲维肥，有酒维旨。神之燕娭，锡兹福祉。</p>
<p>　　姑洗羽</p>
<p>　　执矩斯兑，实惟素灵。受职储休，万宝以成。</p>
<p>　　飨于西郊，奠玉陈牲。侑以雅乐，来歆克诚。</p>
<p>　　升殿，《正安》</p>
<p>　　素猋谐律，西颢堕灵。肇复元祀，晨炀肃清。</p>
<p>　　下土层陔，嘉荐芳馨。以御蕃祉，介我西成。</p>
<p>　　白帝奠玉币，《嘉安》</p>
<p>　　惟时素秋，肇举元祀。礼备乐作，降登有数。</p>
<p>　　洋洋在上，神既来止。神之格思，锡我繁祉。</p>
<p>　　少昊氏位奠币，《嘉安》</p>
<p>　　西颢肃清，群生茂遂。有严报典，孔明祀事。</p>
<p>　　珪币告虔，神灵燕喜。赍我丰年，以锡民祉。</p>
<p>　　奉俎，《丰安》</p>
<p>　　洽礼既陈，谐音具举。有涤斯牲，孔硕为俎。</p>
<p>　　维帝居歆，介我稷黍。乐哉有秋，繄神之祜！</p>
<p>　　白帝酌献，《祐安》</p>
<p>　　徂商肇祀，灵盖孔飨。恭承嘉禧，湛澹秬鬯。</p>
<p>　　监此馨香，灵其安留。畴惠下民，匪灵之休。</p>
<p>　　少昊氏位酌献，《祐安》</p>
<p>　　沆砀西颢，功载万世。乘金宅兑，侑我明祀。</p>
<p>　　嘉觞布兰，牲玉洁精。神之燕虞，肃用有成。</p>
<p>　　亚、终献，《文安》</p>
<p>　　肃成万物，泬寥其秋。惟兹祀事，戾止灵斿。</p>
<p>　　酌献具举。典礼是求。冀福斯民，黍稷盈畴。</p>
<p>　　送神，《高安》</p>
<p>　　沆砀白藏，顺成万宝。有来德馨，于昭神妥。</p>
<p>　　露华晨晞，飚驭聿还。介我嗣岁，泽均幅员。</p>
<p>　　黑帝降神，《高安》</p>
<p>　　圜钟为宫</p>
<p>　　吉日壬癸，律中应钟。国有故常，北郊迎冬。</p>
<p>　　乃蒇祀事，必祗必恭。明默虽异，感而遂通。</p>
<p>　　黄钟为角</p>
<p>　　良月盈数，四气推迁。帝于是时，典司其权。</p>
<p>　　高灵下堕，降祉幅员。神之听之，祀事罔愆。</p>
<p>　　太簇为徵</p>
<p>　　北方之神，执权司冬。三时务农，于焉告功。</p>
<p>　　礼备乐作，归功于神。风马来游，永锡斯民。</p>
<p>　　姑洗为羽</p>
<p>　　天地闭塞，盛德在水。黑精之君，降福羡祉。</p>
<p>　　洋洋在上，若或见之。齐庄承祀，其敢斁思。</p>
<p>　　升殿，《正安》</p>
<p>　　昧爽昭事，煌煌露光。涤溉蠲洁，容仪肃庄。</p>
<p>　　牲肥酒旨，荐此芬芳。降陟有序，礼无越常。</p>
<p>　　黑帝奠玉币，《嘉安》</p>
<p>　　晨曦未升，天宇肃穆。祗若元祀，将以币玉。</p>
<p>　　神之格思，三献茅缩。明灵怿豫，下土是福。</p>
<p>　　高阳氏位奠币，《嘉安》</p>
<p>　　飚驭云盖，神之顾歆。丕昭礼容，发扬乐音。</p>
<p>　　祀事既举，仰当神心。申以嘉币，式荐诚谌。</p>
<p>　　奉俎，《丰安》</p>
<p>　　辰牡孔硕，奉牲以告。秘祝非祈，丰年宜报。</p>
<p>　　至意昭彻，交乎神明。降福穰穰，用燕群生。</p>
<p>　　黑帝酌献，《祐安》</p>
<p>　　赫赫神游，周流八极。德馨上闻，于焉来格。</p>
<p>　　不腆酒醴，用伸悃愊。神其歆之！民用响德。</p>
<p>　　高阳氏酌献，《祐安》</p>
<p>　　十月纳禾，民务藏盖。不有神休，民罔攸赖。</p>
<p>　　孟冬之吉，礼行不昧。神降百祥，昭著蓍蔡。</p>
<p>　　亚、终献，《文安》</p>
<p>　　万汇揫敛，时惟冬序。蠢尔黎氓，人此室处。</p>
<p>　　酌献告神，礼以时举。赖此阴骘，民有所怙。</p>
<p>　　送神，《高安》</p>
<p>　　神之戾止，天门夜开。礼备告成，云軿亟回。</p>
<p>　　旗纛晻霭，万灵喧豗。独遗祉福，用泽九垓。</p>
<p>　　乾德以后祀感生帝十首</p>
<p>　　降神，《大安》</p>
<p>　　和均玉管，政协璿衡。四序资始，万物含生。</p>
<p>　　皇猷允洽，至德惟明。为民祈福，克致精诚。</p>
<p>　　太保行，《保安》</p>
<p>　　衣冠俨若，步武有容。公卿济济，率礼惟恭。</p>
<p>　　罍洗，《正安》</p>
<p>　　昊天降康，云何以报？斯谋斯惟，雍雍灌鬯。</p>
<p>　　身之洁兮，神斯来止。神之享兮，民斯福矣。</p>
<p>　　奠玉币，《庆安》</p>
<p>　　笾豆有践，玉帛斯陈。神无常享，享于精纯。</p>
<p>　　奉俎，《咸安》</p>
<p>　　俎实具列，明德惟馨。肃容祗荐，神其降灵。</p>
<p>　　酌献，《崇安》</p>
<p>　　乐调凤律，酒浥牺尊。至灵斯御，盛德弥敦。</p>
<p>　　饮福，《广安》</p>
<p>　　三阳戒律，万汇腾精。既苏昆虫，毕达勾萌。</p>
<p>　　具陈牺象，式荐诚明。锡以蕃祉，永保咸平。</p>
<p>　　亚、终献，《文安》</p>
<p>　　大君有命，祀典咸修。荐献式叙，淑慎优柔。</p>
<p>　　彻豆，《肃安》（以下二首政和中制）</p>
<p>　　奉承明祀，惟羊惟牛。卬盛于豆，备陈庶羞。</p>
<p>　　钟鼓喤々，神具醉止。其彻嘉笾，永绥福祉。</p>
<p>　　送神，《普安》</p>
<p>　　既临下土，复归于天。神之报贶，受福无边。</p>
<p>　　景祐祀感生帝二首</p>
<p>　　宣祖配位奠币，《皇安》</p>
<p>　　浚发长源，粤惟始祖。五运协图，万灵来护。</p>
<p>　　酌献，《肃安》</p>
<p>　　龙德而隐，源流则长。宜乎亿祀，侑享弥昌。</p>
<p>　　元符祀感生帝五首</p>
<p>　　降神，《大安》（六变）</p>
<p>　　二仪交泰，七政顺行。四序资始，万物含生。</p>
<p>　　皇朝创业，盛德致平。为民祈福，洁此精诚。</p>
<p>　　初献升降，《保安》</p>
<p>　　冕旒俨若，步武有容。公卿济济，《韶》、《濩》邕邕。</p>
<p>　　帝位酌献 乐和凤律，酒奠牺尊。神明斯享，礼盛难论。</p>
<p>　　亚、终献，《文安》</p>
<p>　　大君有命，阙典咸修。帝歆明祀，佑圣千秋。</p>
<p>　　送神，《普安》</p>
<p>　　俯临下土，回复上天。触类而长，荷福无边。</p>
<p>　　帝位奠玉币同前《庆安》，禧祖奠币同景祐《皇安》，酌献同景祐宣祖《肃安》，奉俎同熙宁《咸安》。</p>
<p>　　绍兴以后祀感生帝十六首</p>
<p>　　降神，《大安》</p>
<p>　　圜钟为宫</p>
<p>　　炎精之神，飞軿碧落。驾以浮云，丹书赤雀。</p>
<p>　　礼备豆笾，乐谐箫勺。神具醉止，佑我景铄。</p>
<p>　　黄钟为角</p>
<p>　　宋德惟火，神实司之。上仪申蒇，迎方重离。</p>
<p>　　瑶币告洁，秀华金支。啾啾神龙，来介繁禧。</p>
<p>　　太簇为徵</p>
<p>　　于物司火，于方峙南。璇霄来下，羽卫毵毵。</p>
<p>　　祠官祝厘，聊珮合簪。本支有衍，则百斯男。</p>
<p>　　姑洗为羽</p>
<p>　　惟神之安，方解羽銮。赤旂霞曳，从以炎官。</p>
<p>　　居歆嘉荐，肸蚃灵坛。神之格矣，民讫多盘。</p>
<p>　　盥洗，《保安》</p>
<p>　　冲牙锵鸣，肃容专精。交神之义，罔敢弗诚。</p>
<p>　　设洗于阼，罍水惟清。盥以致洁，感通神明。</p>
<p>　　升殿，《保安》</p>
<p>　　三阳交泰，日新惟良。大建厥祀，兹报兴王。</p>
<p>　　礼严陟降，德荐馨香。聿怀嘉庆，降福穰穰。</p>
<p>　　感生帝位奠玉币，《光安》</p>
<p>　　肃肃严祀，神幽必闻。骋驾临飨，将歆飶芬。</p>
<p>　　嘉玉陈币，钦恭无文。永绥多祜，国祚何垠。</p>
<p>　　僖祖位奠币，《皇安》</p>
<p>　　于穆文献，景炎发祥。启兹皇运，垂庆无疆。</p>
<p>　　篚币有陈，式昭肃庄。神之格思，如在洋洋。</p>
<p>　　奉俎，《咸安》</p>
<p>　　笾豆大房，秩秩在列。奉牲以告，既全既洁。</p>
<p>　　乐均无爽，牲醴攸设。神兮燕娭。霓旌孑孑。</p>
<p>　　感生帝位酌献，《崇安》</p>
<p>　　盛德在火，相我炎祚。典祀有常，牲玉维具。</p>
<p>　　风马云车，翩翩来顾。式蕃帝祉，后昆有裕。</p>
<p>　　僖祖位酌献，《肃安》</p>
<p>　　皇矣文献，开国有先。德配感生，对越在天。</p>
<p>　　练日得辛，来止灵坛。神其锡羡，瑞应猗兰。</p>
<p>　　文舞退、武舞进，《正安》</p>
<p>　　苾苾芬芬，神具醉止。笙磬铿锵，乾旄旖旎。</p>
<p>　　鬷假无言，神灵惟喜。申锡蕃釐，暨我孙子。</p>
<p>　　亚、终献，《文安》</p>
<p>　　伟炎厥初，缘感而系。庆衍式崇，昭融有契。</p>
<p>　　乐功既谐，觞献斯继。歆类不违，克昌百世。</p>
<p>　　彻豆，《肃安》</p>
<p>　　洁陈斯备，昭格惟禋。神歆以饫，宰彻其馂。</p>
<p>　　清歌振晓，叶气流春。永锡祚嗣，以渥烝民。</p>
<p>　　送神，《大安》</p>
<p>　　丰祀孔饰，肃来自天。兰尊既彻，飚驭载遄。</p>
<p>　　骑云缥缈，聆乐流连。惟迈惟顾，降福绵绵。</p>
<p>　　望燎，《普安》</p>
<p>　　礼文既洽，熏燎聿升。嘉气四塞，丹诚上腾。</p>
<p>　　惟类之应，惟福之兴。永炽天统，亿载灵承。</p>
</div>
</div>
<div class="bookvmiddle">
<a href="/guwen/bookv_8227.aspx">上一章</a>
<a href="/guwen/book_96.aspx" style="border:0px;line-height:27px; height:27px;">目录</a>
<a href="/guwen/bookv_8229.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
