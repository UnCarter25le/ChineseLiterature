
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·选举部·郡守_古诗文网
</title>
<meta content="使君京府使君陈尹东郊。汉武帝因更名内史为京兆尹，置丞，置治中。宋太祖置通判推官，本唐节度使，属有推官判官。五马《遁斋闲览》：汉时朝臣出使以驷马，为太守增一马，故称“五马”。刺史《唐" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19219.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>选举部·郡守</b></span>
<a href="javascript:PlayBookv(19219)" style="margin-left:5px;"><img alt="" height="16" id="speakerimgBookv19219" src="/img/speaker.png" width="16"/></a>
<span id="bookvPlay19219" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>使君</strong></p>
<p>　　京府使君陈尹东郊。汉武帝因更名内史为京兆尹，置丞，置治中。宋太祖置通判推官，本唐节度使，属有推官判官。</p>
<p>　　<strong>五马</strong></p>
<p>　　《遁斋闲览》：汉时朝臣出使以驷马，为太守增一马，故称“五马”。</p>
<p>　　<strong>刺史</strong></p>
<p>　　《唐志》：武德中，改太守曰刺史。天宝中又改刺史曰太守。</p>
<p>　　<strong>郡守</strong></p>
<p>　　魏文侯始置郡守。秦始皇置郡丞，即今同知。汉置州牧，景帝更太守。宋高宗始称知府，始改唐郡称府。</p>
<p>　　<strong>黄堂</strong></p>
<p>　　《吴郡志》：吴郡太守所居之堂，乃春申君所居之殿也。数火，涂以雌黄，故曰“黄堂”。</p>
<p>　　<strong>驱蚊扇</strong></p>
<p>　　唐袁光庭典守名郡，有异政。明皇谓宰辅曰：“光庭性逐恶，如扇驱蚊。”</p>
<p>　　<strong>五袴</strong></p>
<p>　　汉廉范为蜀郡太守，除火禁，百姓便之，歌曰：“范叔度，来何暮？不禁火，民安作。昔无襦，今五袴。”</p>
<p>　　<strong>麦两岐</strong></p>
<p>　　汉张堪为渔阳太守，击匈奴，开稻田千万顷，劝农，致殷富。百姓歌曰：“桑无附枝，麦秀两岐。张君为政，乐不可支。”</p>
<p>　　<strong>禾同颖</strong></p>
<p>　　梁柳浑为吴兴太守，嘉禾同颖，一茎两穗。</p>
<p>　　<strong>水晶灯笼</strong></p>
<p>　　赵宋张中庸为详州刺史，洞察民伪。民号为“水晶灯笼”。</p>
<p>　　<strong>照天蜡烛</strong></p>
<p>　　田元均治成都有声，民有隐恶，辄摘发之。蜀人谓之“照天蜡烛”。</p>
<p>　　<strong>卖刀买犊</strong></p>
<p>　　汉龚遂为渤海太守，民有带刀剑者，遂令卖剑买牛，卖刀买犊。</p>
<p>　　<strong>独立使君</strong></p>
<p>　　五代裴侠守河北，入朝，周太祖命独立，曰：“裴侠清慎奉公，为天下之最。有如侠者，与之俱立。”众默然。朝野叹服，号“独立使君”。</p>
<p>　　<strong>天下长者</strong></p>
<p>　　汉文帝谓田叔曰：“公知天下长者乎？”田叔请其人。帝曰：“云中太守孟舒是也。”</p>
<p>　　<strong>召父杜母</strong></p>
<p>　　汉召信臣为南阳太守，兴利除害，吏民信爱，号为“召父”。杜诗亦为南阳守，性节俭，而政治清平。南阳为之语曰：“前有召父，后有杜母。”</p>
<p>　　<strong>愿得耿君</strong></p>
<p>　　汉耿纯为东郡太守，多善政，盗贼清宁。内召去任，百姓思慕不已。光武驾过东郡，百姓数千随车驾，云：“愿复得耿君。”</p>
<p>　　<strong>借寇</strong></p>
<p>　　汉寇恂为颖川太守，光武召为执金吾。后光武幸颖川，百姓遮道，曰：“愿复借寂君一年。”乃留镇之。</p>
<p>　　<strong>魏郡岑君</strong></p>
<p>　　后汉岑熙为魏郡太守，视事三年，人歌之曰：“我有枳棘，岑君伐之。我有蟊贼，岑君遏之。犬不吠夜，足下生牦。”</p>
<p>　　<strong>平州田君</strong></p>
<p>　　唐田仁会为平州太守，岁旱，自暴以祈雨，时雨大至，年遂丰登。人歌曰：“父母育我兮田使君，挺精神兮上天闻。”</p>
<p>　　<strong>大小冯君</strong></p>
<p>　　汉冯立徙西河上郡太守，与兄冯野王相代。民歌之曰：“大冯君，小冯君，兄弟继踵相因循。聪明贤知恩惠民，政如鲁卫德化均，周公康叔犹二君。”</p>
<p>　　<strong>二邦争守</strong></p>
<p>　　宋杜衍知干州，未期，安抚使察其治行，以公权凤翔。二邦之民争于界上，一曰：“此我公也，汝夺之！”一曰：“今我公也，汝何有焉？”</p>
<p>　　<strong>一龟一鹤</strong></p>
<p>　　宋赵抃任成都，携一龟一鹤以行。其再任也，屏去龟鹤，止一苍头。执事张公裕赠以诗云：“马谙旧路行来滑，龟放长沙不共来。”</p>
<p>　　<strong>卧治淮阳</strong></p>
<p>　　汉武帝拜汲黯为淮阳太守，黯伏谢不受印。帝曰：“君薄淮阳耶？吾以淮阳军民不相得，欲借卿之郡，卧而治之耳。”乃进黯以诸侯相秩，居淮阳。</p>
<p>　　<strong>良二千石</strong></p>
<p>　　汉宣帝曰：“庶民所以安其田里，而无叹息愁恨之心者，政平讼理也；与我共此者，其良二千石乎！”</p>
<p>　　<strong>承流宣化</strong></p>
<p>　　董仲舒曰：“今之郡守县令，民之师帅，所以承流宣化。”</p>
<p>　　<strong>褰帷</strong></p>
<p>　　贾琮为冀州刺史行部，升车言曰：“刺史当远听广视，纠察美恶，何可反垂帷幄以自蔽乎？”乃命御者褰帷。</p>
<p>　　<strong>露冕</strong></p>
<p>　　郭贺为荆州刺史，治有殊政。明帝巡狩，赐以三公之服，敕行部去（礻詹）露冕，使百姓见之，以彰有德。</p>
<p>　　<strong>儿童竹马</strong></p>
<p>　　郭伋，字细侯，拜并州牧。行部西河，有数百小儿，骑竹马，迎于路次。问曰：“儿曹何来？”对曰：“闻使君到，喜，故来迎耳。”</p>
<p>　　<strong>河润九里</strong></p>
<p>　　郭伋为颖川太守，召见，帝劳之曰：“郡得贤能太守，去帝城不远，河润九里，冀京师并受其福也。”</p>
<p>　　<strong>虎北渡河</strong></p>
<p>　　后汉刘琨初为江陵令，县有火灾，琨叩头反风，火随灭。守弘农，虎负子渡河而去。帝嘉之，征为光禄勋，召问：“反风灭火及虎北渡河，行何德政而致此？”琨对曰：“偶然耳。”帝叹曰：“长者之言也！”</p>
<p>　　<strong>别利器</strong></p>
<p>　　虞诩为朝歌长时，贼数千人攻杀长吏，故旧皆吊。诩曰：“不遇盘根错节，何以别利器乎？”</p>
<p>　　<strong>二天</strong></p>
<p>　　后汉苏章为冀州刺史，有故人为清河令，以赃败，章乃设酒款之。故人喜曰：“人有一天，我独有二天。”章曰：“今夕，苏孺文与故人饮酒，私情也。明日，冀州刺史白奏事，公法也。”遂举正其罪，郡界肃清。</p>
<p>　　<strong>治行第一</strong></p>
<p>　　汉黄霸为颍川太守，户口岁增，治行为天下第一。是时凤凰神雀数集郡国，颍川尤多。赐爵关内侯，黄金百斤。</p>
<p>　　<strong>开鉴湖</strong></p>
<p>　　汉马臻为会稽太守，开鉴湖，得田九千余顷。豪右恶之，告臻开河发掘古冢无数。征下狱，遣官复按，诡称并不见人，云是鬼讼。臻竟被戮。其后越民承河之利，立祠祀之。</p>
<p>　　<strong>一钱清</strong></p>
<p>　　后汉刘宠为会稽太守，多善政。将去，父老赍钱送之，曰：“明府下车以来，狗不夜吠，民不识吏。今当迁去，聊为赆送。”宠为选一大钱受之。今号其地曰“钱清”。</p>
<p>　　<strong>鱼弘四尽</strong></p>
<p>　　梁鱼弘尝语人曰：“我为郡守有四尽，水中鱼鳖尽，山中麋鹿尽，田中米谷尽，村中人庶尽。”</p>
<p>　　<strong>清恐人知</strong></p>
<p>　　《魏志》：胡质为常山太守，在郡九年，吏民便安，将士用命。子威厉操清白，尝省其父，告归，赐其绢一匹。威跪曰：“大人清白，不审于何得此绢？”质曰：“是吾俸禄之余。”威乃受之。官至前将军、青州刺史。对武帝曰：“臣父清，恐人知；臣清，恐人不知。”</p>
<p>　　<strong>酌泉赋诗</strong></p>
<p>　　吴隐之有清操，由晋陵太守转广州刺史。至石门，酌贪泉，赋诗曰：“古人云此水，一歃怀千金。试使夷齐饮，终当不易心。”清操不渝，屡被褒饰。子延之为太守，延之弟及子为郡县者，皆以廉慎为门法。</p>
<p>　　<strong>常悬蒲鞭</strong></p>
<p>　　崔祖思仕齐，为青、冀二州刺史，在政清勤，而廉卑下士，常悬一蒲鞭，而未尝用。去任之日，士人思之，为立祠。</p>
<p>　　<strong>清风远着</strong></p>
<p>　　崔光伯为北海太守，明帝诏曰：“光伯自莅海沂，清风远着，可更用三年，以广风化。”</p>
<p>　　<strong>清廉石见</strong></p>
<p>　　虞愿，会稽人，为晋安太守。海边有越王石，常隐云雾。相传云清廉太守乃得见，愿往观之，清彻无所隐蔽。</p>
<p>　　<strong>万石秦氏</strong></p>
<p>　　后汉秦彭与群从同时为二千石者五人，三辅号曰万石秦氏。迁山阳太守，百姓怀爱，莫有欺犯。转颍守，有凤凰麒麟、嘉禾甘露之瑞，集其郡境。</p>
<p>　　<strong>得如马使君</strong></p>
<p>　　马默为登州知府，士民爱戴。其后苏轼起知是郡，父老迎于路，曰：“公为政爱民，得如马使君乎？”轼异之。</p>
<p>　　<strong>邓侯挽不留</strong></p>
<p>　　邓攸清和平简，贞正寡欲。授吴郡太守，载米之郡，俸禄无所受，惟饮吴水而已。后去郡，百姓数千人留牵攸船，不得进。吴人歌曰：“恍如打五鼓，鸡鸣天欲曙。邓侯挽不留，谢令推不去。”</p>
<p>　　<strong>六驳食兽</strong></p>
<p>　　张华原兖州刺史，折狱明恕，囹圄一空。先是境内有猛兽为民患，华原下车，甄山中忽有六驳食兽，民害顿除。</p>
<p>　　<strong>虎去蝗散</strong></p>
<p>　　宋均为九江守。郡多虎暴，民患之。均至，下令曰：“勤劳张捕，非忧恤之本也。其务退奸贪，进良善，除一切槛阱！”虎皆渡江而东。时楚沛飞蝗蔽天，入九江界者辄散去。</p>
<p>　　<strong>冰上镜中</strong></p>
<p>　　王觌知苏州，民歌之曰：“吏行冰上，人在镜中。”</p>
<p>　　<strong>民颂守德</strong></p>
<p>　　陶安为饶州知府，民谣曰：“千里榛芜，侯来之初。万姓耕辟，侯去之日。”又曰：“湖水悠悠，侯泽之流。湖水有塞，我侯之德。”</p>
<p>　　<strong>合浦还珠</strong></p>
<p>　　孟尝为合浦太守。合浦产珠，居人采珠易米。时二千石贪污，珠徙去。及尝至，廉洁化行，一年，去珠复还。<br/></p>
</div>
</div>
<div class="bookvmiddle">
<a href="/guwen/bookv_19218.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19220.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
