
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
三命通会·卷十二·真宝赋_古诗文网
</title>
<meta content="（明兵部尚书万骐撰。万育吾解。）官星带刃无克破，掌兵刑之大权。财印相资没刑冲，登黄阁三公之贵。正官格。在羊刃及财印相资。有伤官则克，有刑冲则被。无印、无刃，只有财星资助，亦吉。岁同" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_16701.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷十二·真宝赋</b></span>
<a href="javascript:PlayBookv(16701)" style="margin-left:5px;"><img alt="" height="16" id="speakerimgBookv16701" src="/img/speaker.png" width="16"/></a>
<span id="bookvPlay16701" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e4%b8%87%e6%b0%91%e8%8b%b1">万民英</a></p>
<div class="contson">
<p>　　（明兵部尚书万骐撰。万育吾解。）</p>
<p>　　官星带刃无克破，掌兵刑之大权。</p>
<p>　　财印相资没刑冲，登黄阁三公之贵。</p>
<p>　　正官格。在羊刃及财印相资。</p>
<p>　　有伤官则克，有刑冲则被。</p>
<p>　　无印、无刃，只有财星资助，亦吉。岁同。</p>
<p>　　财官生旺逢印绶，拜薇垣宪府之尊。</p>
<p>　　三合印财会局全，登五马诸侯之贵。</p>
<p>　　财官生旺格。柱有偏、正印，再三合印局，或财局，吉。</p>
<p>　　伤官逢劫刃，兼将相於明时。印绶若相扶，登龙门於早岁。</p>
<p>　　伤官格。身弱，喜刃印相资扶，则吉。</p>
<p>　　伤官得食神重辅，说阁图魏相之功。</p>
<p>　　岁运忌制伏刑冲，再伤官而祸至。</p>
<p>　　伤官得食神重叠相扶，吉。所忌刑冲及制伏太过。</p>
<p>　　复行伤官运，不测灾来。</p>
<p>　　柱中无官，喜行时官运。无印，喜行印绶运主迁官。岁运同。</p>
<p>　　财资七煞，威权独压万人。印若相扶，断定官居极品。</p>
<p>　　七煞格。喜财资助，又得印化，最吉。</p>
<p>　　惟煞，故主有权；得印，故主极品。</p>
<p>　　月会既同煞刃，英名俦汉室之霍光。</p>
<p>　　时岁复带印财。高位埒中兴之邓禹。</p>
<p>　　七煞劫刃同在月令，岁时有财、有印，最贵。</p>
<p>　　义同上文，但此又兼刃言也。</p>
<p>　　煞失时而印无气，更主旺而任常流。</p>
<p>　　七煞、印绶，若不当令司权。</p>
<p>　　而日干自旺，用神轻微，不过清虚冷淡之职。</p>
<p>　　岁运行财煞，则吉。</p>
<p>　　印司令而煞相扶，再见财而官翰苑。</p>
<p>　　印绶格。要当时月令，日支又得重生气旺，不见刑冲破害。稍得一财、一煞为妙，太过不宜。财印两停乃常流也。</p>
<p>　　《赋》云：印绶重逢，官居翰苑是也。</p>
<p>　　偏财时上见官，早岁名标金榜。</p>
<p>　　更得食神相辅，少年日近天颜。</p>
<p>　　时上偏财格。岁月有官星，又得食助，准上文。</p>
<p>　　忌比劫，逢比，百无一遂。</p>
<p>　　福德见财而隐官，居极高之重任。</p>
<p>　　柱运逢印而无土，处至下之孤刑。</p>
<p>　　福德。如壬癸日，生冬三月之例，喜财官资助。</p>
<p>　　干支作合，或得火局，及辰戌丑未，但近一字为妙。</p>
<p>　　若无财官，而逢印绶，不行财官，而行印绶及北方之运。</p>
<p>　　刑妻克子，孤寡贫贱之命也。</p>
<p>　　六壬趋艮，透财印以为奇。官煞相侵，反贫穷而下贱。</p>
<p>　　六壬日逢壬寅时，乃趋艮格也。</p>
<p>　　岁月再见寅，天干透丁辛为妙，富贵双全。</p>
<p>　　最忌官煞，或行运见之，六亲骨肉分散，贫薄婢仆之人也。</p>
<p>　　六甲趋乾，喜财印而位重名高。</p>
<p>　　岁运冲刑，并煞官而灾兴祸至。</p>
<p>　　甲日时逢乙亥，乃趋乾格也。</p>
<p>　　岁月再见亥，又得财星，重遇印绶生身，正官自然出现，</p>
<p>　　再行财旺之地，吉。</p>
<p>　　忌巳字刑冲，官煞克破，甲乙劫夺。岁运同。</p>
<p>　　财宿叠逢得印生，少年受福。</p>
<p>　　即先财後印，反成其福，不可以财坏印为嫌。</p>
<p>　　倒冲带印遇财食，早岁成名。</p>
<p>　　倒冲禄马格。乃丙午、丁巳、辛亥、癸亥等日，柱有偏印，又行财食运，为贵。忌填实，官煞不中。</p>
<p>　　《赋》云：倒冲带印，早岁成名，财食兼资，身近丹墀是也。</p>
<p>　　岁德扶干，喜财星而嫌制伏。印星在运，会羊刃而掌兵刑。</p>
<p>　　年干七煞为岁德，不宜重见，最喜财星及印绶，羊刃不可制伏，岁运同。如甲申、己巳、戊子、癸亥，岁德无制，有时七煞得用，有印化煞助身，有刃合煞扶身，故大贵。</p>
<p>　　二德配官，王陵为汉朝之相。</p>
<p>　　如辛日生九月，以丙为天、月二德，又为正官，喜财星资助，忌伤官克制。</p>
<p>　　《赋》又云：“平邦国，统六师，赖官变为二德”是也。</p>
<p>　　如乙亥、丙戌、辛丑、戊子。合格。</p>
<p>　　又官变德，居官无祸；财变德，得善中财帛。</p>
<p>　　印变德，主受父祖贻庆无祸；日干变德，则主本身。</p>
<p>　　财星德秀，谢安为晋代之公。</p>
<p>　　如戊己，以甲乙为官，壬癸为财，二德透干，为德秀之辰。无庚辛制伏，不被比劫争夺，大贵。又如，乙日以庚为官，生巳酉丑月。丙丁用庚辛为财，生巳酉丑月之例。</p>
<p>　　《赋》又云。“王商扶汉，因财官而为德秀之荣”是也。</p>
<p>　　或以德秀为福德秀气，更逢财官尤妙。</p>
<p>　　伤官多而见官，顽石产玉。原有官而再见，灾祸连绵。</p>
<p>　　伤官格，要柱中重见伤官，如有一位正官，为贵。</p>
<p>　　无官喜行官运。</p>
<p>　　伤官如石，正官如玉，若有官，再行官运，则祸。</p>
<p>　　伤官如带煞刃，出将相而入公侯。</p>
<p>　　伤官为主，柱带煞刃，又得印绶，当时得令，有相益之情，不被刑冲，乃极贯之格。</p>
<p>　　《赋》又云：伤官带刃，印全备，一兵符之重任。是也。</p>
<p>　　德秀若助伤官，握兵权而伏斧钺。</p>
<p>　　（此又兼德秀言之，皆以伤官格为主。）。</p>
<p>　　地全子午卯酉，成大格而文武经邦。</p>
<p>　　四仲全，看天干何如，须成大格为妙。</p>
<p>　　柱列巳亥寅申，更奇仪而威权震主。</p>
<p>　　四孟全，看天干何如，更得奇仪为妙。</p>
<p>　　木生卯月，时会午而震动离明；运至西南，官居极品。</p>
<p>　　此木火通明格也。</p>
<p>　　食遇印多再劫冲，天年必夭。</p>
<p>　　此食格所忌。</p>
<p>　　柱盛食神运财乡，功名有准。</p>
<p>　　一云，权臣内使。此食格所喜。</p>
<p>　　朝阳带印资马宿，青琐黄门。</p>
<p>　　柱无财印，职居民牧。岁运最嫌填实。</p>
<p>　　六阴朝阳格。喜印绶、财星，在岁月之中入格，而无财印则减分数。运行财印，官居转运，忌冲刑填实。</p>
<p>　　又云：朝阳带印，清朝达士；财星资助，非青琐之荣，即风纪之任。柱无印财，多居民牧，职守专城。</p>
<p>　　鼠贵带食资印曜，薇垣藩省。</p>
<p>　　柱有官煞，贫穷下贱，运途不喜刑冲。</p>
<p>　　六乙鼠贵格。喜食神重见，及印绶则吉。忌官煞冲刑害。</p>
<p>　　子丑遥合巳宫，柱印财而为极宝。</p>
<p>　　岁运若无辅佐，登卑职而坐寒毡。</p>
<p>　　子丑遥巳二格。要柱有财印必贵。无则否。运遇财印亦发。《赋》又云：“子丑遥合巳宫，得财印而为至宝”是也。</p>
<p>　　论道绶邦，喜财官自禄而自旺。</p>
<p>　　如甲日以辛为官，得酉建禄，己土为财，长生在酉之例。</p>
<p>　　入斯象，大贵。忌刑冲伤官运，岁同。</p>
<p>　　如吴岳尚书：甲子、癸酉、甲辰、甲子，合格，</p>
<p>　　庚午年卒，平生正气君子。</p>
<p>　　调元赞化，因三奇自旺而自生。</p>
<p>　　正官、正印、正财为三奇，乙日以庚为正官，得己字长生；壬为正印，生於申；戊上正财，生於申，入斯象，大贵。</p>
<p>　　如谭论尚书：庚辰、甲申、丁未、丙午，财官印俱旺。</p>
<p>　　胡宗宪尚书：壬申、辛亥、丁酉、壬寅，</p>
<p>　　财官建禄印长生，火自生於酉，为贵神之地，又化木成象。所以威制四省，官居一品。</p>
<p>　　栏叉得印禄之相助，官居辅弼阿衡。</p>
<p>　　火劫兼岁运之不和，反作贫穷而下贱。</p>
<p>　　此格柱中有禄神，偏、正印，天干得财印为妙。</p>
<p>　　若见火神、劫刃太重，岁运不和，贫贱。</p>
<p>　　禄逢财印，青年及第登科。岁运刑冲，官煞逢之不妙。</p>
<p>　　归禄格。岁月时中有印、有财，地支三合为妙。</p>
<p>　　运行财印之地，吉。忌刑冲、破害，官煞破格。</p>
<p>　　金水清澄被伤，文章显达，而寿算难延。</p>
<p>　　柱中巳酉丑金局，申子辰水局，二局全，乃曰金白水清。</p>
<p>　　却被天干丙丁戊己混克，则文而不寿。</p>
<p>　　《赋》云：“金水清澄被伤，颜子秀而不实”是也。</p>
<p>　　木火衰盛不均，功名蹭蹬，而夭折无疑。</p>
<p>　　乙日夏生，柱中丙丁午巳火多，即功名蹭蹬，名为气散之文。柱无财印，灰飞烟灭，克子伤妻，或残疾。</p>
<p>　　得劫刃帮助，壬癸生扶，戊己资益，功名虽有，亦小就而已。</p>
<p>　　云龙风虎若相从，定作圣朝之大器。</p>
<p>　　云龙风虎，如甲乙生春三月，或亥卯未月，为青龙之宿，天干要壬癸水，谓之云龙相从。</p>
<p>　　或庚申、辛酉，但得一字，为西方白虎之神，爱亥卯未逢合巳字为巽风，则贵。</p>
<p>　　若见填实，又无云雨，谓之旱龙；有阳而无阴，有君而无臣，刚柔不相济，反为中庸不达之士也。或以辰为龙，寅为虎，壬为云，巳为风，局全寅辰巳壬者，大贵。</p>
<p>　　飞禄倒冲兼印绶，必为昭代之名公。</p>
<p>　　飞天禄马倒冲之格，喜印绶财。忌正官、七煞冲刑、填实。若行印财及三合之地，亦吉。</p>
<p>　　身虽旺而官禄微轻，马氏讲经艺於绦帐。</p>
<p>　　如甲寅日，用辛为官和生冬三月，或四、五月，用神既浅，又无财星资助，止为师德之命。如生夏而财星资助名拟陶朱。若克被制伏，火重则否。</p>
<p>　　格不清而用神不废，萧曹起刀笔於西秦。</p>
<p>　　（义同上。）</p>
<p>　　甲乙若入乾宫，会辰龙面必贵。</p>
<p>　　甲乙二字多透干头，地支见亥，又得辰字。</p>
<p>　　名六甲趋乾格，吉。如四柱入斯象，主大贵。</p>
<p>　　金神如逢壬癸，得巳午以为佳。</p>
<p>　　甲乙日生人，得壬癸印生扶，支神巳午。</p>
<p>　　为水火既济，龙得飞腾之象，云行雨施之功。</p>
<p>　　庚遇壬癸坐煞印，而周瑜位重。</p>
<p>　　六庚日生，柱中壬癸多，身坐七煞、印绶者，主大贵。</p>
<p>　　如何尚书；壬子、癸丑、庚午、丙子。</p>
<p>　　余命：壬午、癸丑、庚寅、丙戌，俱合此象。</p>
<p>　　龟蛇持剑兼金刃，而贾复名高。</p>
<p>　　壬癸日生，柱中丙火多，或寅午戌、申子辰二局。</p>
<p>　　水属龟，火属蛇，名龟蛇持剑之象。柱无金，其剑不出。</p>
<p>　　庚辛重而时见巳亥，虎啸风生。得戊己以相资，官居极品。</p>
<p>　　庚辛日主再见庚辛干，岁月时中得一巳为巽风；或得亥亦可。喜甲乙亥卯未，运行东南，权高禄重。行北方富。</p>
<p>　　入西，祸莫测。</p>
<p>　　一气相生，称五行之顺食，位近三台。</p>
<p>　　一气相生，即甲生丙，丙生戊，戊生庚，五行顺食。</p>
<p>　　更地支互益者，大贵。（或以天元一气解之，则非。）</p>
<p>　　金神带刃，遇火地之炎明，官居内阁。</p>
<p>　　金神格。柱中有阳刃，又行火乡，大贵。</p>
<p>　　时上偏官，喜劫刃印财，而居岁月。</p>
<p>　　时上偏官格。</p>
<p>　　岁、月、时中，有财资印化，刃扶身强，主风宪之权。</p>
<p>　　父传子道兼文武，将相而显朝廷。</p>
<p>　　乙日生，逢壬午时者，是。乙属东方青帝之神，午属南方火帝之神。乙为父，午为子，得干上壬水，反生乙木，是父传子道之家，青赤相续之妙。入此格者，功高一世，宠压千官。不宜水盛，乙木有泛。</p>
<p>　　即前木生卯月，时会午而震动离明，运至西南官居极品是也。</p>
<p>　　伤官透而正官隐，遇煞印而位重权高。</p>
<p>　　伤官透於岁月时干，正官隐於地支柱内，财印七煞全者大贵。</p>
<p>　　地天交而阴阳感，得戊己而三台八座。</p>
<p>　　日时得亥为乾天，岁月得申为坤地，而干透戊己是地在天上，有阴阳交感之意，内阳外阴，建顺之象。入此格者大贵。</p>
<p>　　木盛金繁，得离明而公忠正直。</p>
<p>　　木赖金削，繁则金太多，要火制金。</p>
<p>　　公忠正直，因金木而言也。</p>
<p>　　金白水清，遇长生，而聪明出众。</p>
<p>　　庚辛日，生於申子辰月，地支坐巳，柱有壬癸，无火土夹杂，主聪明有文学。</p>
<p>　　火明木秀，逢土现而早古鳌头。</p>
<p>　　甲乙日生，柱中有巳在丙丁寅戌字，在春生奇特。</p>
<p>　　若地支有午戌亥卯未，各得一字，亦是。不拘甲乙日生。</p>
<p>　　水木在春生，遇土金而作公侯之贵。</p>
<p>　　水见土，木见金，为官。</p>
<p>　　水见金印，木见土财，春则木旺水休，互相资财，故贵。</p>
<p>　　金逢火炼，早年出仕。</p>
<p>　　木得金裁，幼岁成名。</p>
<p>　　此言五行之相济也。</p>
<p>　　金多失火，嗟性度之凶顽。</p>
<p>　　木盛无金，叹功名之不遂。</p>
<p>　　土重而无木疏通，困苦奔波之辈。</p>
<p>　　水盛而无土制伏，破家淫荡之人。</p>
<p>　　火盛而无水济，死而无悔之暴夫。</p>
<p>　　木衰火盛变灰飞，功名迟而难逃夭折。</p>
<p>　　金白水清被枭害，文章秀而莫永天年。</p>
<p>　　此总言五行，偏党无制化，皆为不吉。</p>
<p>　　金白水清，脱枭神而文章益显。</p>
<p>　　与前“金白水清，遇长生而聪明出众”互看。</p>
<p>　　煞官两露，遇二德而爵位崇高。</p>
<p>　　二德，天、月二德也。煞官两露疑混，得此解之，故贵。</p>
<p>　　财资七煞，子仪司将相之高权。</p>
<p>　　柱中财旺七煞，煞生印，又得长生之地。</p>
<p>　　日干旺，格局纯，大贵。</p>
<p>　　金神带煞，寇准擅庙堂之大器。</p>
<p>　　金神重犯，岁时月令，却逢七煞，大贵。忌刑冲。</p>
<p>　　岁德逢财煞栽根，早登显仕。更加印刃无妒合，预拟高科。</p>
<p>　　与前岁德扶干，喜财星而嫌制伏；印星在运会羊刃而掌兵刑。义同。）</p>
<p>　　岁德逢财，少年请举；岁德带刃，早岁成名。</p>
<p>　　岁德为重煞故屡言之。请举，少而成名，早擢高科而登显仕。以年管初年，煞主威风故也。假如甲日见庚年为岁德，柱中要戊己资煞，巳酉丑栽根带刃，喜行印绶，忌正官妒合之辰。</p>
<p>　　月七煞而时岁食，肃宪府风霜之号令。</p>
<p>　　食神制煞，理固然也。</p>
<p>　　月煞印而时伤官，受凤阁龙楼之厚宠。</p>
<p>　　月令有煞印，岁干支得此为极妙。</p>
<p>　　要时透伤官，为印之妻，作煞之制，故主大贵。</p>
<p>　　日丙火而时入亥宫，丽乎天而文明四海。</p>
<p>　　六丙日时得己亥，亥属乾为天，火在天上，无所不照。</p>
<p>　　命有斯象，自幼至老，贵显崇高，掌兵刑之任。上佐天子，下顺四时，外抚四夷。所忌刑冲、破害，有救者吉。</p>
<p>　　《赋》云：“阳火时逢亥位，文明光照乎四海”是也。</p>
<p>　　干阳荧而时逢己丑，出乎地而照耀山川。</p>
<p>　　丙日逢己丑时，是日出地上之象。顺而丽乎天，大明之德。如安国康侯，多受大赐，命之值此，心膐股肱之任。</p>
<p>　　如姚涞状元：戊申、戊午、丙辰、己丑，合格。</p>
<p>　　《赋》又云：“六丙时临己丑，日在地上为极显”是也。</p>
<p>　　时辛亥而日逢丁，乃时三奇而科名早中。</p>
<p>　　六丁日见辛亥时，辛为偏财，亥中甲木正印。</p>
<p>　　壬水正官，谓之时上三奇。必主少年登科。富贵长久。<br/>　　<br/>　　《赋》又云：“阴火时亥，富贵悠悠”是也。</p>
<p>　　月建申而岁时遇子，为坤坎顺而将相可期。</p>
<p>　　欲知富贵，先观月令乃提纲。月在申属坤为地，年支子居坎为水，地水师卦，水不外乎地，兵不外乎民。</p>
<p>　　得此象者，大贵。子时亦然，日支子者则非。</p>
<p>　　时离岁巽日阴金，透甲乙为三台之贵。</p>
<p>　　午时生人，年支得巳字，日得辛金为主，金用及木为财，离火为官，名曰内得巽顺，而外得离明之象。柔进而上行，得中而应乎刚。若巽居月令，则非。入格大贵。</p>
<p>　　木秀火明春秉令，入斯象夺榜眼之魁。</p>
<p>　　重在春生。即前“火明木秀，逢土现而早占鳌头”之义。</p>
<p>　　食神带刃结局，而位至三公。</p>
<p>　　如甲人食丙，要火局。己人食辛，要金局。</p>
<p>　　但得一字，更有刃助，大贵。</p>
<p>　　食神带刃坐官，而勳高一品。</p>
<p>　　日主坐下官星，岁月时中又有刃食之现，大贵。</p>
<p>　　所嫌者偏印冲刑，若行财官二运，勃然骤发。</p>
<p>　　官星带刃，班超万里封侯。岁月得时，周勃特然入相。</p>
<p>　　正星之格，用神要当时。柱有劫刃为正官妻财，则刚柔相济，却得财星为贵。官星、劫刃两现天干之上，尤贵。</p>
<p>　　《赋》又云：“官星带刃，贵不可言。岁月透露，周勃特然入相”是也。</p>
<p>　　得时，以官星乘旺言。带刃，以不拘干支言。透露，则直指所重者言之也。刃为凶煞，官食带之，皆作权贵看。</p>
<p>　　如李邦珍都宪：癸酉、己未、壬子、庚子，合格。</p>
<p>　　财官双美，透财印，而居台省之尊。</p>
<p>　　运至比肩，更刑冲，抱守株之拙。</p>
<p>　　癸巳日，坐向四月。壬午日，坐向午月。</p>
<p>　　天干透财印，贵。不宜北方运，又怕刑冲。宜斟酌。</p>
<p>　　财官生旺，天干透露为奇，而曳紫拖朱。</p>
<p>　　四柱财星旺，不必正官透，财自生官，绝奇。</p>
<p>　　或财官两透，居生旺之地，皆主大贵。</p>
<p>　　财旺生官，印刃相扶为妙，而三台八座。</p>
<p>　　柱中财星旺得令，又印劫扶持，大贵。再莫行财乡运。</p>
<p>　　干食神而时骑禄马，初年题虎榜之荣名。</p>
<p>　　庚日见壬午时，辛日见癸巳时是也。</p>
<p>　　透印绶而格得财官，早岁镇边隅之重任。</p>
<p>　　财官之格，要岁时透印於为妙。</p>
<p>　　日干健旺，而印刃相扶，龚胜尽汉家之死节。</p>
<p>　　赋云：煞旺而得印刃之扶，龚胜死节於西汉，是四柱纯煞。或官星从煞，得印刃透出天干，乃忠节之良臣也。</p>
<p>　　前言日干旺而印刃相扶则太过，焉得好处？当以後为正。</p>
<p>　　考龚胜，汉之处士而能死节，岂非五行太过之伤欤？</p>
<p>　　官星带刃，而印绶带煞，玄龄步唐代之瀛洲。</p>
<p>　　三公之任，在乎煞刃司权，各遇长生，更得财资，极贵。</p>
<p>　　如甲用庚为煞，乙用辛为煞，柱有巳子，则煞长生。</p>
<p>　　甲见乙，乙见甲为刃，柱有亥午为刃长生。</p>
<p>　　更得财资，煞印化刃，极贵。</p>
<p>　　司要枢，总戎政，因劫带印以资官。</p>
<p>　　月令时上正官，要羊刃资之。</p>
<p>　　如甲用辛为官，有乙字资官是也。</p>
<p>　　伸枉抑，理冤愆，为财生煞而助印。</p>
<p>　　四柱七煞重叠，又得财官资助，则煞得势，复生乎印矣。</p>
<p>　　进直言，而趋金阙，因煞刃两露於天干。</p>
<p>　　此是煞格。而煞刃并现岁月时中。</p>
<p>　　居翰苑而掌丝纶，为正官归禄於四柱。</p>
<p>　　归禄，乃正官。如丙用癸为官，有子字，则癸禄居子，在冬三月生，妙。《赋》又云：“掌丝纶之命，列玉堂之职，因贵禄而得清奇是也。</p>
<p>　　年正印而月正官，居国监翰林之任。</p>
<p>　　正官喜现於月令之中，正印要露於岁元之上。</p>
<p>　　不见冲克之神，准上文。</p>
<p>　　格清奇而时得令，唱鸿胪玉殿之名。</p>
<p>　　格局纯和不杂，用神得令有气，无刑冲、破害，大贵之造。《赋》又云：“格清局正，玉殿传胪”是也。</p>
<p>　　平邦国，统六师，赖官星变为天德。</p>
<p>　　（解见前。）</p>
<p>　　理阴阳，登宰辅，因禄马又带长生。</p>
<p>　　正财、正官，俱有长生。得刃生食，食生财，财生官，官生印，印生身，有周流不息之妙，必主大贵。</p>
<p>　　《赋》云：财官有蒂，调和燮理之权。有蒂长生是也。</p>
<p>　　财官长生就贵长生，指所居长生之地言，不必要刃食相生解。</p>
<p>　　格局纯和，而日干自弱，览泉石而好幽栖。</p>
<p>　　用神虽得时，日主衰不胜，却为林泉晦迹之人。</p>
<p>　　遇运扶身，亦发。</p>
<p>　　格局薄弱，而用神轻微，纵资生而无过小职。</p>
<p>　　如其所用之神，不得时令，纵得资益之字，不过小官。</p>
<p>　　比前格局纯和者不同。</p>
<p>　　土重而支神厚载，畏元武而喜青龙。格局苟逢，必膺大贵。</p>
<p>　　如戊己日，柱中又重戊己字，或得一申字在地支，是纯柔顺之道。赋形有定之方，德合无疆坤之大也。值此象大贵。</p>
<p>　　忌壬癸，喜甲乙。运同。</p>
<p>　　木盛而土厚逢荧，顺东方而行坤地。柱运顺和，定显功名。</p>
<p>　　天於甲乙一气，地支戊己重叠，却得寅午戌一字，顺东方，木得地也。行坤地，土得位也。</p>
<p>　　如是，则木愈盛而土愈厚矣。四九上下应之。</p>
<p>　　土多而居坤艮之上，则天道下济而光明。</p>
<p>　　戊己居於岁月，时干地支又有其根，得提纲在寅。</p>
<p>　　土为坤为地，寅为艮为山，止乎内而顺乎外，谦之义也。</p>
<p>　　山至高而地至卑，乃屈而止乎其下。仅此象富贵亨通。</p>
<p>　　刃逢禄马三奇，得令透财，为公侯一品之贵。</p>
<p>　　柱会水火二局，露金藏土，为龟蛇持剑之形。</p>
<p>　　即前“龟蛇持剑兼金刀，而贾复名高”之义。</p>
<p>　　财星变德而坐煞，李靖兼文武全材。</p>
<p>　　如丙申日以辛金为正财，要在四月中生，自坐申中壬水为煞。己卯以壬水为正财，要在申子辰月生，为天、月德之类。</p>
<p>　　二者俱变为德秀，又是财星变德值生旺，无劫夺。</p>
<p>　　武则锄强殄暴，文则胙土分茅。</p>
<p>　　《赋》又云：“财星变德，登枢要而任股肱”是也。</p>
<p>　　煞刃得印以相资，汲黯作朝廷之耳目。</p>
<p>　　煞生印，刃合煞，全者大贵。</p>
<p>　　伤带财印，兼生旺，而持纲持纪。</p>
<p>　　伤官，用财、用印之义也。须财印生旺，方妙。</p>
<p>　　柱均火土，逢木气而为国为民。</p>
<p>　　火生土为食伤，木为火印，为土官，故也。</p>
<p>　　王曾魁众士，因官印带食以相扶。</p>
<p>　　叶正占鳌头，赖印星自官而自禄。</p>
<p>　　身旺无财官之辅，非技艺而必僧流。</p>
<p>　　女人犯二德之纯，受宠章而沾凤诰。</p>
<p>　　余观此《赋》，不外子平，但多重七煞、羊刃、伤官、食神，而财官、印绶兼资并取。成格、合局、作党、制化、变德者，皆作大权大贵、万公耳闻目击，故以子平之法而推广之。</p>
<p>　　万公其亦识微之士耶。</p>
</div>
</div>
<div class="bookvmiddle">
<a href="/guwen/bookv_16700.aspx">上一章</a>
<a href="/guwen/book_192.aspx" style="border:0px;line-height:27px; height:27px;">目录</a>
<a href="/guwen/bookv_16702.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
