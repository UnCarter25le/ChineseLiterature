
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
楞伽经·卷六·偈颂品·二_古诗文网
</title>
<meta content="“若诸修行者， 不起于分别，　　不久得三昧， 力通及自在。 “修行者不应， 妄执从微尘，　　时胜性作者， 缘生于世间。　　世从自分别， 种种习气生，　　修行者应观， 诸有如梦幻。　" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_13950.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷六·偈颂品·二</b></span>
<a href="javascript:PlayBookv(13950)" style="margin-left:5px;"><img alt="" height="16" id="speakerimgBookv13950" src="/img/speaker.png" width="16"/></a>
<span id="bookvPlay13950" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%ae%9e%e5%8f%89%e9%9a%be%e9%99%80%e8%af%91">实叉难陀译</a></p>
<div class="contson">
<p>　　“若诸修行者， 不起于分别，<br/>　　不久得三昧， 力通及自在。 </p>
<p>　　“修行者不应， 妄执从微尘，<br/>　　时胜性作者， 缘生于世间。<br/>　　世从自分别， 种种习气生，<br/>　　修行者应观， 诸有如梦幻。<br/>　　恒常见远离， 诽谤及建立，<br/>　　身资及所住， 不分别三有。<br/>　　不思想饮食， 正念端身住，<br/>　　数数恭敬礼， 诸佛及菩萨。<br/>　　善解经律中， 真实理趣法，<br/>　　五法二无我， 亦思惟自心。<br/>　　内证净法性， 诸地及佛地，<br/>　　行者修习此， 处莲华灌顶。<br/>　　沉轮诸趣中， 厌离于诸有，<br/>　　往冢间静处， 修习诸观行。 </p>
<p>　　“有物无因生， 妄谓离断常，<br/>　　亦谓离有无， 妄计为中道。<br/>　　妄计无因论， 无因是断见，<br/>　　不了外物故， 坏灭于中道。<br/>　　恐堕于断见， 不舍所执法，<br/>　　以建立诽谤， 妄说为中道。<br/>　　以觉了唯心， 舍离于外法，<br/>　　亦离妄分别， 此行契中道。<br/>　　唯心无有境， 无境心不生，<br/>　　我及诸如来， 说此为中道。 </p>
<p>　　“若生若不生， 自性无自性，<br/>　　有无等皆空， 不应分别二。<br/>　　不能起分别， 愚夫谓解脱；<br/>　　心无觉智生， 岂能断二执？<br/>　　以觉自心故， 能断二所执；<br/>　　了知故能断， 非不能分别。<br/>　　了知心所现， 分别即不起，<br/>　　分别不起故， 真如心转依。<br/>　　若见所起法， 离诸外道过，<br/>　　是智者所取， 涅槃非灭坏。<br/>　　我及诸佛说， 觉此即成佛；<br/>　　若更异分别， 是则外道论。 </p>
<p>　　“不生而现生， 不灭而现灭，<br/>　　普于诸亿刹， 顿现如水月。<br/>　　一身为多身， 燃火及注雨，<br/>　　随机心中现， 是故说唯心。<br/>　　心亦是唯心， 非心亦心起，<br/>　　种种诸色相， 通达皆唯心。<br/>　　诸佛与声闻， 缘觉等形像，<br/>　　及余种种色， 皆说是唯心。<br/>　　从于无色界， 乃至地狱中，<br/>　　普现为众生， 皆是唯心作。<br/>　　如幻诸三昧， 及以意生身，<br/>　　十地与自在， 皆由转依得。<br/>　　愚夫为相缚， 随见闻觉知，<br/>　　自分别颠倒， 戏论之所动。 </p>
<p>　　“一切空无生， 我实不涅槃，<br/>　　化佛于诸刹， 演三乘一乘。<br/>　　佛有三十六， 复各有十种，<br/>　　随众生心器， 而现诸刹土。<br/>　　法佛于世间， 犹如妄计性，<br/>　　虽见有种种， 而实无所有。 </p>
<p>　　“法佛是真佛， 余皆是化佛，<br/>　　随众生种子， 见佛所现身。<br/>　　以迷惑诸相， 而起于分别，<br/>　　分别不异真， 相不即分别。<br/>　　自性及受用， 化身复现化，<br/>　　佛德三十六， 皆自性所成。 </p>
<p>　　“由外熏习种， 而生于分别，<br/>　　不取于真实， 而取妄所执。<br/>　　迷惑依内心， 及缘于外境，<br/>　　但由此二起， 更无第三缘。<br/>　　迷惑依内外， 而得生起已，<br/>　　六十二十八， 故我说为心。 </p>
<p>　　“知但有根境， 则离于我执；<br/>　　悟心无境界， 则离于法执。<br/>　　由依本识故， 而有诸识生；<br/>　　由依内处故， 有似外影现。<br/>　　无智恒分别， 有为及无为，<br/>　　皆悉不可得， 如梦星毛轮。 </p>
<p>　　“如乾闼婆城， 如幻如焰水，<br/>　　非有而见有， 缘起法亦然。<br/>　　我依三种心， 假说根境我，<br/>　　而彼心意识， 自性无所有。<br/>　　心意及与识， 无我有二种，<br/>　　五法与自性， 是诸佛境界。 </p>
<p>　　“习气因为一， 而成于三相；<br/>　　如以一彩色， 画壁见种种。<br/>　　五法二无我， 自性心意识，<br/>　　于佛种性中， 皆悉不可得。<br/>　　远离心意识， 亦离于五法，<br/>　　复离于自性， 是为佛种性。 </p>
<p>　　“若身语意业， 不修白净法，<br/>　　如来净种性， 则离于现行。<br/>　　神通力自在， 三昧净庄严，<br/>　　种种意生身， 是佛净种性。<br/>　　内自证无垢， 远离于因相，<br/>　　八地及佛地， 如来性所成。<br/>　　远行与善慧， 法云及佛地，<br/>　　皆是佛种性， 余悉二乘摄。 </p>
<p>　　“如来心自在， 而为诸愚夫，<br/>　　心相差别故， 说于七种地。<br/>　　第七地不起， 身语意过失；<br/>　　第八地所依， 如梦渡河等。<br/>　　八地及五地， 解了工巧明，<br/>　　诸佛子能作， 诸有中之王。 </p>
<p>　　“智者不分别， 若生若不生，<br/>　　空及与不空， 自性无自性，<br/>　　但唯是心量， 而实不可得。<br/>　　为诸二乘说， 此实此虚妄；<br/>　　非为诸佛子， 故不应分别。 </p>
<p>　　“有非有悉非， 亦无刹那相，<br/>　　假实法亦无， 唯心不可得。<br/>　　有法是俗谛， 无性第一义；<br/>　　迷惑于无性， 是则为世俗。<br/>　　一切法皆空， 我为诸凡愚，<br/>　　随俗假施设， 而彼无真实。 </p>
<p>　　“由言所起法， 则有所行义，<br/>　　观见言所生， 皆悉不可得。<br/>　　如离壁无画， 离质亦无影；<br/>　　藏识若清净， 诸识浪不生。<br/>　　依法身有报， 从报起化身，<br/>　　此为根本佛， 余皆化所现。 </p>
<p>　　“不应妄分别， 空及以不空；<br/>　　妄计于有无， 言义不可得。<br/>　　凡愚妄分别， 德实尘聚色；<br/>　　一一尘皆无， 是故无境界。<br/>　　众生见外相， 皆由自心现，<br/>　　所见既非有， 故无诸外境。 </p>
<p>　　“如象溺深泥， 不能复移动，<br/>　　声闻住三昧， 昏垫亦复然。<br/>　　若见诸世间， 习气以为因，<br/>　　离有无俱非， 法无我解脱。<br/>　　自性名妄计， 缘起是依他，<br/>　　真如是圆成， 我经中常说。 </p>
<p>　　“心意及与识， 分别与表示，<br/>　　本识作三有， 皆心之异名。<br/>　　寿及于暖识， 阿赖耶命根，<br/>　　意及与意识， 皆分别异名。<br/>　　心能持于身， 意恒审思虑，<br/>　　意识诸识俱， 了自心境界。 </p>
<p>　　“若实有我体， 异蕴及蕴中，<br/>　　于彼求我体， 毕竟不可得。<br/>　　一一观世间， 皆是自心现，<br/>　　于烦恼随眠， 离苦得解脱。<br/>　　声闻为尽智， 缘觉寂静智，<br/>　　如来之智慧， 生起无穷尽。 </p>
<p>　　“外实无有色， 唯自心所现；<br/>　　愚夫不觉知， 妄分别有为。<br/>　　不知外境界， 种种皆自心；<br/>　　愚夫以因喻， 四句而成立。<br/>　　智者悉了知， 境界自心现，<br/>　　不以宗因喻， 诸句而成立。 </p>
<p>　　“分别所分别， 是为妄计相，<br/>　　依止于妄计， 而复起分别。<br/>　　展转互相依， 皆因一习气，<br/>　　此二俱为客， 非众生心起。<br/>　　安住三界中， 心心所分别，<br/>　　所起似境界， 是妄计自性。 </p>
<p>　　“影像与种子， 合为十二处，<br/>　　所依所缘合， 说有所作事。<br/>　　犹如镜中像， 翳眼见毛轮；<br/>　　习气覆亦然， 凡夫起妄见。<br/>　　于自分别境， 而起于分别，<br/>　　如外道分别， 外境不可得。 </p>
<p>　　“如愚不了绳， 妄取以为蛇；<br/>　　不了自心现， 妄分别外境。<br/>　　如是绳自体， 一异性皆离；<br/>　　但自心倒惑， 妄起绳分别。<br/>　　妄计分别时， 而彼性非有，<br/>　　云何见非有， 而起于分别？ </p>
<p>　　“色性无所有， 瓶衣等亦然；<br/>　　但由分别生， 所见终无有。<br/>　　无始有为中， 迷惑起分别，<br/>　　何法令迷惑？ 愿佛为我说。<br/>　　诸法无自性， 但唯心所现，<br/>　　不了于自心， 是故生分别。 </p>
<p>　　“如愚所分别， 妄计实非有，<br/>　　异此之所有， 而彼不能知。<br/>　　诸圣者所有， 非愚所分别，<br/>　　若圣同于凡， 圣应有虚妄。<br/>　　以圣治心净， 是故无迷惑；<br/>　　凡愚心不净， 故有妄分别。 </p>
<p>　　“如母语婴儿， 汝勿须啼泣，<br/>　　空中有果来， 种种任汝取。<br/>　　我为众生说， 种种妄计果，<br/>　　令彼爱乐已， 法实离有无。<br/>　　诸法先非有， 诸缘不和合，<br/>　　本不生而生， 自性无所有。 </p>
<p>　　“未生法不生， 离缘无生处；<br/>　　现生法亦尔， 离缘不可得。<br/>　　观实缘起要， 非有亦非无，<br/>　　非有无俱非， 智者不分别。<br/>　　外道诸愚夫， 妄说一异性，<br/>　　不了诸缘起， 世间如幻梦。 </p>
<p>　　“我无上大乘， 超越于名言，<br/>　　其义甚明了， 愚夫不觉知。<br/>　　声闻及外道， 所说皆悭吝，<br/>　　令义悉改变， 皆由妄计起。<br/>　　诸相及自体， 形状及与名，<br/>　　攀缘此四种， 而起诸分别。 </p>
<p>　　“计梵自在作， 一身与多身，<br/>　　及日月运行， 彼非是我子。<br/>　　具足于圣见， 通达如实法，<br/>　　善巧转诸想， 到于识彼岸。<br/>　　以此解脱印， 永离于有无，<br/>　　及离于去来， 是我法中子。 </p>
<p>　　“若色识转灭， 诸业失坏者，<br/>　　是则无生死， 亦无常无常。<br/>　　而彼转灭时， 色处虽舍离，<br/>　　业住阿赖耶， 离有无过失。<br/>　　色识虽转灭， 而业不失坏，<br/>　　令于诸有中， 色识复相续。 </p>
<p>　　“若彼诸众生， 所起业失坏，<br/>　　是则无生死， 亦无有涅槃。<br/>　　若业与色识， 俱时而灭坏，<br/>　　生死中若生， 色业应无别。<br/>　　色心与分别， 非异非不异，<br/>　　愚夫谓灭坏， 而实离有无。 </p>
<p>　　“缘起与妄计， 展转无别相，<br/>　　如色与无常， 展转生亦尔。<br/>　　既离异非异， 妄计不可知，<br/>　　如色无常性， 云何说有无？<br/>　　善达于妄计， 缘起则不生；<br/>　　由见于缘起， 妄计则真如。 </p>
<p>　　“若灭妄计性， 是则坏法眼，<br/>　　便于我法中， 建立及诽谤。<br/>　　如是色类人， 当毁谤正法，<br/>　　彼皆以非法， 灭坏我法眼。<br/>　　智者勿共语， 比丘事亦弃，<br/>　　以灭坏妄计， 建立诽谤故。 </p>
<p>　　“若随于分别， 起于有无见，<br/>　　彼如幻毛轮， 梦焰与乾城。<br/>　　彼非学佛法， 不应与同住，<br/>　　以自堕二边， 亦坏他人故。<br/>　　若有修行者， 观于妄计性，<br/>　　寂静离有无， 摄取与同住。 </p>
<p>　　“如世间有处， 出金摩尼珠，<br/>　　彼虽无造作， 而众生受用。<br/>　　业性亦如是， 远离种种性，<br/>　　所见业非有， 非不生诸趣。<br/>　　如圣所了知， 法皆无所有；<br/>　　愚夫所分别， 妄计法非无。 </p>
<p>　　“若愚所分别， 彼法非有者，<br/>　　既无一切法， 众生无杂染。<br/>　　以有杂染法， 无明爱所系，<br/>　　能起生死身， 诸根悉具足。<br/>　　若谓愚分别， 此法皆无者，<br/>　　则无诸根生， 彼非正修行。<br/>　　若无有此法， 而为生死因，<br/>　　愚夫不待修， 自然而解脱。<br/>　　若无有彼法， 凡圣云何别？<br/>　　亦则无圣人， 修行三解脱。 </p>
<p>　　“诸蕴及人法， 自共相无相，<br/>　　诸缘及诸根， 我为声闻说。<br/>　　唯心及非因， 诸地与自在，<br/>　　内证净真如， 我为佛子说。 </p>
<p>　　“未来世当有， 身著于袈裟，<br/>　　妄说于有无， 毁坏我正法。<br/>　　缘起法无性， 是诸圣所行；<br/>　　妄计性无物， 计度者分别。 </p>
<p>　　“未来有愚痴， 揭那诸外道，<br/>　　说于无因论， 恶见坏世间。<br/>　　妄说诸世间， 从于微尘生，<br/>　　而彼尘无因， 九种实物常。<br/>　　从实而成实， 从德能生德；<br/>　　真法性异此， 毁谤说言无。 </p>
<p>　　“若本无而生， 世间则有始；<br/>　　生死无前际， 是我之所说。<br/>　　三界一切物， 本无而生者，<br/>　　驼驴狗生角， 亦应无有疑。<br/>　　眼色识本无， 而今有生者；<br/>　　衣冠及席等， 应从泥团生。<br/>　　如叠中无席， 蒲中亦无席，<br/>　　何不诸缘中， 一一皆生席？<br/>　　彼命者与身， 若本无而生，<br/>　　我先已说彼， 皆是外道论。<br/>　　我先所说宗， 为遮于彼意，<br/>　　既遮于彼已， 然后说自宗。<br/>　　恐诸弟子众， 迷著有无宗，<br/>　　是故我为其， 先说外道论。 </p>
<p>　　“迦毗罗恶慧， 为诸弟子说，<br/>　　胜性生世间， 求那所转变。<br/>　　诸缘无有故， 非已生现生，<br/>　　诸缘既非缘， 非生非不生。<br/>　　我宗离有无， 亦离诸因缘，<br/>　　生灭及所相， 一切皆远离。<br/>　　世间如幻梦， 因缘皆无性，<br/>　　常作如是观， 分别永不起。<br/>　　若能观诸有， 如焰及毛轮，<br/>　　亦如寻香城， 常离于有无，<br/>　　因缘俱舍离， 令心悉清净。 </p>
<p>　　“若言无外境， 而唯有心者，<br/>　　无境则无心， 云何成唯识？<br/>　　以有所缘境， 众生心得起，<br/>　　无因心不生， 云何成唯识？<br/>　　真如及唯识， 是众圣所行，<br/>　　此有言非有， 彼非解我法。<br/>　　由能取所取， 而心得生起，<br/>　　世间心如是， 故非是唯心。<br/>　　身资土影像， 如梦从心生，<br/>　　心虽成二分， 而心无二相。<br/>　　如刀不自割， 如指不自触，<br/>　　而心不自见， 其事亦如是。<br/>　　无有影像处， 则无依他起，<br/>　　妄计性亦无， 五法二心尽。<br/>　　能生及所生， 皆是自心相，<br/>　　密意说能生， 而实无自生。<br/>　　种种境形状， 若由妄计生，<br/>　　虚空与兔角， 亦应成境相。<br/>　　以境从心起， 此境非妄计，<br/>　　然彼妄计境， 离心不可得。<br/>　　无始生死中， 境界悉非有，<br/>　　心无有起处， 云何成影像？<br/>　　若无物有生， 兔角亦应生，<br/>　　不可无物生， 而起于分别。<br/>　　如境现非有， 彼则先亦无，<br/>　　云何无境中， 而心缘境起？<br/>　　真如空实际， 涅槃及法界，<br/>　　一切法不生， 是第一义性。<br/>　　愚夫堕有无， 分别诸因缘，<br/>　　不能知诸有， 无生无作者。 </p>
<p>　　“无始心所因， 唯心无所见，<br/>　　既无无始境， 心从何所生？<br/>　　无物而得生， 如贫应是富，<br/>　　无境而生心， 愿佛为我说。<br/>　　一切若无因， 无心亦无境，<br/>　　心既无所生， 离三有所作。<br/>　　因瓶衣角等， 而说兔角无，<br/>　　是故不应言， 无彼相因法。<br/>　　无因有故无， 是无不成无，<br/>　　有待无亦尔， 展转相因起。<br/>　　若依止少法， 而有少法起，<br/>　　是则前所依， 无因而自有。<br/>　　若彼别有依， 彼依复有依，<br/>　　如是则无穷， 亦无有少法。<br/>　　如依木叶等， 现种种幻相；<br/>　　众生亦如是， 依事种种现。<br/>　　依于幻师力， 令愚见幻相，<br/>　　而于木叶等， 实无幻可得。<br/>　　若依止于事， 此法则便坏，<br/>　　所见既无二， 何有少分别？<br/>　　分别无妄计， 分别亦无有，<br/>　　以分别无故， 无生死涅槃。 </p>
<p>　　“由无所分别， 分别则不起，<br/>　　云何心不起， 而得有唯心？<br/>　　意差别无量， 皆无真实法，<br/>　　无实无解脱， 亦无诸世间。<br/>　　如愚所分别， 外所见皆无，<br/>　　习气扰浊心， 似影像而现。<br/>　　有无等诸法， 一切皆不生，<br/>　　但唯自心现， 远离于分别。<br/>　　说诸法从缘， 为愚非智者，<br/>　　心自性解脱， 净心圣所住。<br/>　　数胜及露形， 梵志与自在，<br/>　　皆堕于无见， 远离寂静义。 </p>
<p>　　“无生无自性， 离垢空如幻，<br/>　　诸佛及今佛， 为谁如是说？<br/>　　净心修行者， 离诸见计度，<br/>　　诸佛为彼说， 我亦如是说。 </p>
<p>　　“若一切皆心， 世间何处住？<br/>　　何因见大地， 众生有去来？<br/>　　如鸟游虚空， 随分别而去，<br/>　　无依亦无住， 如履地而行。<br/>　　众生亦如是， 随于妄分别，<br/>　　游履于自心， 如鸟在虚空。 </p>
<p>　　“身资国土影， 佛说唯心起，<br/>　　愿说影唯心， 何因云何起？<br/>　　身资国土影， 皆由习气转，<br/>　　亦因不如理， 分别之所生。<br/>　　外境是妄计， 心缘彼境生，<br/>　　了境是唯心， 分别则不起。<br/>　　若见妄计性， 名义不和合，<br/>　　远离觉所觉， 解脱诸有为。<br/>　　名义皆舍离， 此是诸佛法；<br/>　　若离此求悟， 彼无觉自他。<br/>　　若能见世间， 离能觉所觉，<br/>　　是时则不起， 名所名分别。<br/>　　由见自心故， 妄作名字灭；<br/>　　不见于自心， 则起彼分别。 </p>
<p>　　“四蕴无色相， 彼数不可得，<br/>　　大种性各异， 云何共生色？<br/>　　由离诸相故， 能所造非有，<br/>　　异色别有相， 诸蕴何不生？<br/>　　若见于无相， 蕴处皆舍离，<br/>　　是时心亦离， 见法无我故。<br/>　　由根境差别， 生于八种识，<br/>　　于彼无相中， 是三相皆离。<br/>　　意缘阿赖耶， 起我我所执，<br/>　　及识二执取， 了知皆远离。<br/>　　观见离一异， 是则无所动，<br/>　　离于我我所， 二种妄分别。<br/>　　无生无增长， 亦不为识因，<br/>　　既离能所作， 灭已不复生。 </p>
<p>　　“世间无能作， 及离能所相，<br/>　　妄计及唯心， 云何愿为说？<br/>　　自心现种种， 分别诸形相，<br/>　　不了心所现， 妄取谓心外。<br/>　　由无智觉故， 而起于无见，<br/>　　云何于有性， 而心不生著？<br/>　　分别非有无， 故于有不生，<br/>　　了所见唯心， 分别则不起。<br/>　　分别不起故， 转依无所著，<br/>　　则遮于四宗， 谓法有因等。<br/>　　此但异名别， 所立皆不成，<br/>　　应知能作因， 亦复不成立。<br/>　　为遮于能作， 说因缘和合；<br/>　　为遮于常过， 说缘是无常。<br/>　　愚夫谓无常， 而实不生灭，<br/>　　不见灭坏法， 而能有所作。<br/>　　何有无常法， 而能有所生？<br/>　　天人阿修罗， 鬼畜阎罗等，<br/>　　众生在中生， 我说为六道。<br/>　　由业上中下， 于中而受生，<br/>　　守护诸善法， 而得胜解脱。 </p>
<p>　　“佛为诸比丘， 说于所受生，<br/>　　念念皆生灭， 请为我宣说。<br/>　　色色不暂停， 心心亦生灭，<br/>　　我为弟子说， 受生念迁谢。<br/>　　色色中分别， 生灭亦复然，<br/>　　分别是众生， 离分别非有。<br/>　　我为此缘故， 说于念念生；<br/>　　若离取著色， 不生亦不灭。<br/>　　缘生非缘生， 无明真如等，<br/>　　二法故有起， 无二即真如。<br/>　　若彼缘非缘， 生法有差别，<br/>　　常等与诸缘， 有能作所作。<br/>　　是则大牟尼， 及诸佛所说；<br/>　　有能作所作， 与外道无异。<br/>　　我为弟子说， 身是苦世间，<br/>　　亦是世间集， 灭道皆悉具。<br/>　　凡夫妄分别， 取三自性故，<br/>　　见有能所取， 世及出世法。<br/>　　我先观待故， 说取于自性，<br/>　　今为遮诸见， 不应妄分别。<br/>　　求过为非法， 亦令心不定，<br/>　　皆由二取起， 无二即真如。<br/>　　若无明爱业， 而生于识等，<br/>　　邪念复有因， 是则无穷过。<br/>　　无智说诸法， 有四种灭坏，<br/>　　妄起二分别， 法实离有无。<br/>　　远离于四句， 亦离于二见，<br/>　　分别所起二， 了已不复生。<br/>　　不生中知生， 生中知不生，<br/>　　彼法同等故， 不应起分别。 </p>
<p>　　“愿佛为我说， 遮二见之理，<br/>　　令我及余众， 恒不堕有无，<br/>　　不杂诸外道， 亦离于二乘，<br/>　　诸佛证所行， 佛子不退处。<br/>　　解脱因非因， 同一无生相，<br/>　　迷故执异名， 智者应常离。<br/>　　法从分别生， 如毛轮幻焰，<br/>　　外道妄分别， 世从自性生。<br/>　　无生及真如， 性空与真际，<br/>　　此等异名说， 不应执为无。<br/>　　如手有多名， 帝释名亦尔，<br/>　　诸法亦如是， 不应执为无。<br/>　　色与空无异， 无生亦复然，<br/>　　不应执为异， 成诸见过失。<br/>　　以总别分别， 及遍分别故，<br/>　　执著诸事相， 长短方圆等。<br/>　　总分别是心， 遍分别为意，<br/>　　别分别是识， 皆离能所相。<br/>　　我法中起见， 及外道无生，<br/>　　皆是妄分别， 过失等无异。<br/>　　若有能解了， 我所说无生，<br/>　　及无生所为， 是人解我法。<br/>　　为破于诸见， 无生无住处，<br/>　　令知此二义， 故我说无生。<br/>　　佛说无生法， 若是有是无，<br/>　　则同诸外道， 无因不生论。<br/>　　我说唯心量， 远离于有无，<br/>　　若生若不生， 是见应皆离。<br/>　　无因论不生， 生则著作者，<br/>　　作则杂诸见， 无则自然生。 </p>
<p>　　“佛说诸方便， 正见大愿等，<br/>　　一切法若无， 道场何所成？<br/>　　离能取所取， 非生亦非灭，<br/>　　所见法非法， 皆从自心起。<br/>　　牟尼之所说， 前后自相违，<br/>　　云何说诸法？ 而复言不生？<br/>　　众生不能知， 愿佛为我说，<br/>　　得离外道过， 及彼颠倒因。<br/>　　惟愿胜说者， 说生及与灭，<br/>　　皆离于有无， 而不坏因果。<br/>　　世间堕二边， 诸见所迷惑，<br/>　　惟愿青莲眼， 说诸地次第。<br/>　　取生不生等， 不了寂灭因，<br/>　　道场无所得， 我亦无所说。<br/>　　刹那法皆空， 无生无自性，<br/>　　诸佛已净二， 有二即成过。<br/>　　恶见之所覆， 分别非如来，<br/>　　妄计于生灭， 愿为我等说。<br/>　　积集於戏论， 和合之所生，<br/>　　随其类现前， 色境皆具足。<br/>　　见于外色已， 而起于分别，<br/>　　若能了知此， 则见真实义。<br/>　　若离于大种， 诸物皆不成，<br/>　　大种既唯心， 当知无所生，<br/>　　此心亦不生， 则顺圣种性。<br/>　　勿分别分别， 无分别是智，<br/>　　分别于分别， 是二非涅槃。<br/>　　若立无生宗， 则坏于幻法，<br/>　　亦无因起幻， 损减于自宗。<br/>　　犹如镜中像， 虽离一异性，<br/>　　所见非是无， 生相亦如是。<br/>　　如乾城幻等， 悉待因缘有，<br/>　　诸法亦如是， 是生非不生。<br/>　　分别于人法， 而起二种我，<br/>　　此但世俗说， 愚夫不觉知。<br/>　　由愿与缘集， 自力及最胜，<br/>　　声闻法第五， 而有罗汉等。<br/>　　时隔及灭坏， 胜义与递迁，<br/>　　是四种无常， 愚分别非智。<br/>　　愚夫堕二边， 德尘自性作，<br/>　　以取有无宗， 不知解脱因。<br/>　　大种互相违， 安能起于色？<br/>　　但是大种性， 无大所造色。<br/>　　火乃烧于色， 水复为烂坏，<br/>　　风能令散灭， 云何色得生？<br/>　　色蕴及识蕴， 唯此二非五，<br/>　　余但是异名， 我说彼如怨。<br/>　　心心所差别， 而起于现法，<br/>　　分析于诸色， 唯心无所造。<br/>　　青白等相待， 作所作亦然，<br/>　　所生及性空， 冷热相所相，<br/>　　有无等一切， 妄计不成立。<br/>　　心意及余六， 诸识共相应，<br/>　　皆因藏识生， 非一亦非异。<br/>　　数胜及露形， 计自在能生，<br/>　　皆堕有无宗， 远离寂静义。<br/>　　大种生形相， 非生于大种，<br/>　　外道说大种， 生大种及色，<br/>　　于无生法外， 外道计作者。<br/>　　依止有无宗， 愚夫不觉知，<br/>　　清净真实相， 而与大智俱，<br/>　　但共心相应， 非意等和合。<br/>　　若业皆生色， 则违诸蕴因，<br/>　　众生应无取， 无有住无色。<br/>　　说名为无者， 众生亦应无，<br/>　　无色论是断， 诸识不应生。<br/>　　识依四种住， 无色云何成？<br/>　　内外既不成， 识亦不应起。<br/>　　众生识若无， 自然得解脱；<br/>　　必是外道论， 妄计者不知。<br/>　　或有随乐执， 中有中诸蕴，<br/>　　如生于无色， 无色云何有？<br/>　　无色中之色， 彼非是可见；<br/>　　无色则违宗， 非乘及乘者。<br/>　　识从习气生， 与诸根和合，<br/>　　八种于刹那， 取皆不可得。<br/>　　若诸色不起， 诸根则非根；<br/>　　是故世尊说， 根色刹腻迦。<br/>　　云何不了色， 而得有识生？<br/>　　云何识不生， 而得受生死？<br/>　　诸根及根境， 圣者了其义；<br/>　　愚痴无智者， 妄执取其名。<br/>　　不应执第六， 有取及无取；<br/>　　为离诸过失， 圣者无定说。<br/>　　诸外道无智， 怖畏于断常，<br/>　　计有为无为， 与我无差别。<br/>　　或计与心一， 或与意等异，<br/>　　一性有可取， 异性有亦然。<br/>　　若取是决了， 名为心心所；<br/>　　此取何不能， 决了于一性。<br/>　　有取及作业， 可得而受生，<br/>　　犹如火所成， 理趣似非似。<br/>　　如火顿烧时， 燃可燃皆具；<br/>　　妄取我亦然， 云何无所取？<br/>　　若生若不生， 心性常清净。<br/>　　外道所立我， 何不以为喻？<br/>　　迷惑识稠林， 妄计离真法，<br/>　　乐于我论故， 驰求于彼此。<br/>　　内证智所行， 清净真我相，<br/>　　此即如来藏， 非外道所知。<br/>　　分别于诸蕴， 能取及所取；<br/>　　若能了此相， 则生真实智。<br/>　　是诸外道等， 于赖耶藏处，<br/>　　计意与我俱， 此非佛所说。<br/>　　若能辩了此， 解脱见真谛，<br/>　　见修诸烦恼， 断除悉清净。 </p>
<p>　　“本性清净心， 众生所迷取，<br/>　　无垢如来藏， 远离边无边。<br/>　　本识在蕴中， 如金银在矿，<br/>　　陶冶炼治已， 金银皆显现。<br/>　　佛非人非蕴， 但是无漏智，<br/>　　了知常寂静， 是我之所归。<br/>　　本性清净心， 随烦恼意等，<br/>　　及与我相应， 愿佛为解说。<br/>　　自性清净心， 意等以为他，<br/>　　彼所积集业， 杂染故为二。<br/>　　意等我烦恼， 染污于净心；<br/>　　犹如彼净衣， 而有诸垢染。<br/>　　如衣得离垢， 亦如金出矿，<br/>　　衣金俱不坏， 心离过亦然。<br/>　　无智者推求， 箜篌蠡鼓等，<br/>　　而觅妙音声， 蕴中我亦尔。<br/>　　犹如伏藏宝， 亦如地下水，<br/>　　虽有不可见， 蕴真我亦然。<br/>　　心心所功能， 聚集蕴相应，<br/>　　无智不能取， 蕴中我亦尔。<br/>　　如女怀胎藏， 虽有不可见，<br/>　　蕴中真实我， 无智不能知。<br/>　　如药中胜力， 亦如木中火，<br/>　　蕴中真实我， 无智不能知。<br/>　　诸法中空性， 及以无常性，<br/>　　蕴中真实我， 无智不能知。<br/>　　诸地自在通， 灌顶胜三昧，<br/>　　若无此真我， 是等悉皆无。<br/>　　有人破坏言， 若有应示我；<br/>　　智者应答言， 汝分别示我。<br/>　　说无真我者， 谤法著有无；<br/>　　比丘应羯磨， 摈弃不共语。<br/>　　说真我炽然， 犹如劫火起，<br/>　　烧无我稠林， 离诸外道过。<br/>　　如酥酪石蜜， 及以麻油等，<br/>　　彼皆悉有味， 未尝者不知。<br/>　　于诸蕴身中， 五种推求我，<br/>　　愚者不能了， 智见即解脱。<br/>　　明智所立喻， 犹未显于心，<br/>　　其中所集义， 岂能使明了？<br/>　　诸法别异相， 不了唯一心，<br/>　　计度者妄执， 无因及无起。<br/>　　定者观于心， 心不见于心，<br/>　　见从所见生， 所见何因起？ </p>
<p>　　“我姓迦旃延， 净居天中出，<br/>　　为众生说法， 令入涅槃城。<br/>　　缘于本住法， 我及诸如来，<br/>　　于三千经中， 广说涅槃法。<br/>　　欲界及无色， 不于彼成佛；<br/>　　色界究竟天， 离欲得菩提。<br/>　　境界非缚因， 因缚于境界，<br/>　　修行利智剑， 割断彼烦恼。<br/>　　无我云何有， 幻等法有无，<br/>　　愚应显真如， 云何无真我？<br/>　　已作未作法， 皆非因所起，<br/>　　一切悉无生， 愚夫不能了。<br/>　　能作者不生， 所作及诸缘，<br/>　　此二皆无生， 云何计能作？<br/>　　妄计者说有， 先后一时因，<br/>　　显瓶弟子等， 说诸物生起。<br/>　　佛非是有为， 所具诸相好，<br/>　　是轮王功德， 非此名如来。<br/>　　佛以智为相， 远离于诸见，<br/>　　自内证所行， 一切过皆断。<br/>　　聋盲喑哑等， 老小及怀怨，<br/>　　是等尤重者， 皆无梵行分。<br/>　　随好隐为天， 相隐为轮王，<br/>　　此二著放逸， 唯显者出家。 </p>
<p>　　“我释迦灭后， 当有毗耶娑，<br/>　　迦那梨沙婆， 劫比罗等出。<br/>　　我灭百年后， 毗耶娑所说，<br/>　　婆罗多等论， 次有半择娑，<br/>　　憍拉婆啰摩， 次有冒狸王，<br/>　　难陀及鞠多， 次篾利车王，<br/>　　于后刀兵起， 次有极恶时，<br/>　　彼时诸世间， 不修行正法。 </p>
<p>　　“如是等过后， 世间如轮转，<br/>　　日火共和合， 焚烧于欲界，<br/>　　复立于诸天， 世间还成就。<br/>　　诸王及四姓， 诸仙垂法化，<br/>　　韦陀祠施等， 当有此法兴。<br/>　　谈论戏笑法， 长行与解释，<br/>　　我闻如是等， 迷惑于世间。 </p>
<p>　　“所受种种衣， 若有正色者，<br/>　　青泥牛粪等， 染之令坏色。<br/>　　所服一切衣， 令离外道相，<br/>　　现于修行者， 诸佛之憧相。<br/>　　亦系于腰绦， 漉水而饮用，<br/>　　次第而乞食， 不至于非处。<br/>　　生于胜妙天， 及生于人中，<br/>　　宝相具足者， 生天及人王。<br/>　　王有四天下， 法教久临御，<br/>　　上升于天宫， 由贪皆退失。 </p>
<p>　　“纯善及三时， 二时并极恶，<br/>　　余佛出善时， 释迦出恶世。<br/>　　于我涅槃后， 释种悉达多，<br/>　　毗纽大自生， 外道等俱出。<br/>　　如是我闻等， 释师子所说；<br/>　　谈古及笑语， 毗夜娑仙说。<br/>　　于我涅槃后， 毗纽大自在，<br/>　　彼说如是言， 我能作世间。 </p>
<p>　　“我名离尘佛， 姓迦多衍那<br/>　　父名世间主， 母号为具财。<br/>　　我生瞻婆国， 我之先祖父，<br/>　　从于月种生， 故号为月藏。<br/>　　出家修苦行， 演说千法门，<br/>　　与大慧授记， 然后当灭度。<br/>　　大慧付达摩， 次付弥佉梨，<br/>　　弥佉梨恶时， 劫尽法当灭。 </p>
<p>　　“迦葉拘留孙， 拘那含牟尼，<br/>　　及我离尘垢， 皆出纯善时。<br/>　　纯善渐减时， 有导师名慧，<br/>　　成就大勇猛， 觉悟于五法。<br/>　　非二时三时， 亦非极恶时，<br/>　　于彼纯善时， 现成等正觉。 </p>
<p>　　“衣虽不割缕， 杂碎而补成；<br/>　　如孔雀尾目， 无有人侵夺。<br/>　　或二指三指， 间错而补成；<br/>　　异此之所作， 愚夫生贪著。<br/>　　唯畜于三衣， 恒灭贪欲火；<br/>　　沐以智慧水， 日夜三时修。 </p>
<p>　　“如放箭势极， 一坠还放一，<br/>　　亦如抨酪木， 善不善亦然。<br/>　　若一能生多， 则有别异相，<br/>　　施者应如田， 受者应如风。<br/>　　若一能生多， 一切无因有，<br/>　　所作因灭坏， 是妄计所立。<br/>　　若妄计所立， 如灯及种子，<br/>　　一能生多者， 但相似非多。<br/>　　胡麻不生豆， 稻非䵃麦因，<br/>　　小豆非谷种， 云何一生多？ </p>
<p>　　“名手作声论， 广主造王论，<br/>　　顺世论妄说， 当生梵藏中。<br/>　　迦多延造经， 树皮仙说祀，<br/>　　鸺鹠出天文， 恶世时当有。 </p>
<p>　　“世间诸众生， 福力感于王，<br/>　　如法御一切， 守护于国土。 </p>
<p>　　“青蚁及赤豆， 侧僻与马行，<br/>　　此等大福仙， 未来世当出。 </p>
<p>　　“释子悉达多， 步多五髻者，<br/>　　口力及聪慧， 亦于未来出。 </p>
<p>　　“我在于林野， 梵王来惠我，<br/>　　鹿皮三岐杖， 膊绦及军持。<br/>　　此大修行者， 当成离垢尊，<br/>　　说于真解脱， 牟尼之幢相。<br/>　　梵王与梵众， 诸天及天众，<br/>　　施我鹿皮衣， 还归自在宫。<br/>　　我在林树间， 帝释四天王，<br/>　　施我妙衣服， 及以乞食钵。 </p>
<p>　　“若立不生论， 是因生复生，<br/>　　如是立无生， 唯是虚言说。<br/>　　无始所积集， 无明为心因，<br/>　　生灭而相续， 妄计所分别。<br/>　　僧佉论有二， 胜性及变异，<br/>　　胜中有所作， 所作应自成。<br/>　　胜性与物俱， 求那说差别，<br/>　　作所作种种， 变异不可得。<br/>　　如水银清净， 尘垢不能染；<br/>　　藏识净亦然， 众生所依止。<br/>　　如兴渠葱气， 盐味及胎藏；<br/>　　种子亦如是， 云何而不生？ </p>
<p>　　“一性及异性， 俱不俱亦然，<br/>　　非所取之有， 非无非有为。<br/>　　马中牛性离， 蕴中我亦然，<br/>　　所说为无为， 悉皆无自性。<br/>　　理教等求我， 是妄垢恶见，<br/>　　不了故说有， 唯妄取无余。<br/>　　诸蕴中之我， 一异皆不成，<br/>　　彼过失显然， 妄计者不觉。<br/>　　如水镜及眼， 现于种种影，<br/>　　远离一异性， 蕴中我亦然。 </p>
<p>　　“行者修于定， 见谛及以道，<br/>　　勤修此三种， 解脱诸恶见。<br/>　　犹如孔隙中， 见电光速灭，<br/>　　法迁变亦然， 不应起分别。<br/>　　愚夫心迷惑， 取涅槃有无，<br/>　　若得圣见者， 如实而能了。<br/>　　应知变异法， 远离于生灭，<br/>　　亦离于有无， 及以能所相。<br/>　　应知变异法， 远离外道论，<br/>　　亦离于名相， 内我见亦灭。 </p>
<p>　　“诸天乐触身， 地狱苦逼体，<br/>　　若无彼中有， 诸识不得生。<br/>　　应知诸趣中， 众生种种身，<br/>　　胎卵湿生等， 皆随中有生。<br/>　　离圣教正理， 欲灭惑反增，<br/>　　是外道狂言， 智者不应说。<br/>　　先应决了我， 及分别诸取，<br/>　　以如石女儿， 无决了分别。<br/>　　我离于肉眼， 以天眼慧眼，<br/>　　见诸众生身， 离诸行诸蕴。<br/>　　观见诸行中， 有好色恶色，<br/>　　解脱非解脱， 有住天中者。<br/>　　诸趣所受身， 唯我能了达，<br/>　　超过世所知， 非计度境界。 </p>
<p>　　“无我而生心， 此心云何生？<br/>　　岂不说心生， 如河灯种子？<br/>　　若无无明等， 心识则不生；<br/>　　离无明无识， 云何生相续？<br/>　　妄计者所说， 三世及非世；<br/>　　第五不可说， 诸佛之所知。<br/>　　诸行取所住， 彼亦为智因，<br/>　　不应说智慧， 而名为诸行。<br/>　　有此因缘故， 则有此法生，<br/>　　无别有作者， 是我之所说。 </p>
<p>　　“风不能生火， 而令火炽然，<br/>　　亦由风故灭， 云何喻于我？<br/>　　所说为无为， 皆离于诸取，<br/>　　云何愚分别， 以火成立我？<br/>　　诸缘展转力， 是故能生火，<br/>　　若分别如火， 是我从谁生？<br/>　　意等为因故， 诸蕴处积集，<br/>　　无我之商主， 常与心俱起。<br/>　　此二常如日， 远离能所作，<br/>　　非火能成立， 妄计者不知。<br/>　　众生心涅槃， 本性常清净，<br/>　　无始过习染， 无异如虚空。<br/>　　象卧等外道， 诸见所杂染，<br/>　　意识之所覆， 计火等为净。<br/>　　若得如实见， 便能断烦恼，<br/>　　舍邪喻稠林， 到圣所行处。<br/>　　智所知差别， 各异而分别，<br/>　　无智者不知， 说所不应说。<br/>　　如愚执异材， 作栴檀沉水；<br/>　　妄计与真智， 当知亦复然。<br/>　　食讫持钵归， 洗濯令清净，<br/>　　澡漱口余味， 应当如是修。<br/>　　若于此法门， 如理正思惟，<br/>　　净信离分别， 成就最胜定，<br/>　　离著处于义， 成金光法灯。<br/>　　分别于有无， 及诸恶见网，<br/>　　三毒等皆离， 得佛手灌顶。 </p>
<p>　　“外道执能作， 迷方及无因，<br/>　　于缘起惊怖， 断灭无圣性。<br/>　　变起诸果报， 谓诸识及意，<br/>　　意从赖耶生， 识依末那起。<br/>　　赖耶起诸心， 如海起波浪；<br/>　　习气以为因， 随缘而生起。<br/>　　刹那相钩锁， 取自心境界，<br/>　　种种诸形相， 意根等识生。<br/>　　由无始恶习， 似外境而生；<br/>　　所见唯自心， 非外道所了。<br/>　　因彼而缘彼， 而生于余识，<br/>　　是故起诸见， 流转于生死。 </p>
<p>　　“诸法如幻梦， 水月焰乾城，<br/>　　当知一切法， 唯是自分别。<br/>　　正智依真如， 而起诸三昧，<br/>　　如幻首楞严， 如是等差别。<br/>　　得入于诸地， 自在及神通，<br/>　　成就如幻智， 诸佛灌其顶。<br/>　　见世间虚妄， 是时心转依，<br/>　　获得欢喜地， 诸地及佛地。<br/>　　既得转依已， 如众色摩尼，<br/>　　利益诸众生， 应现如水月。<br/>　　舍离有无见， 及以俱不俱，<br/>　　过于二乘行， 亦超第七地。<br/>　　自内现证法， 地地而修治，<br/>　　远离诸外道， 应说是大乘。<br/>　　说解脱法门， 如兔角摩尼，<br/>　　舍离于分别， 离死及迁灭。<br/>　　教由理故成， 理由教故显，<br/>　　当依此教理， 勿更余分别。</p>
</div>
</div>
<div class="bookvmiddle">
<a href="/guwen/bookv_13949.aspx">上一章</a>
<a href="/guwen/book_155.aspx" style="border:0px;line-height:27px; height:27px;">目录</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
