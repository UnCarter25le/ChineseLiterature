
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·方术部·卷十八_古诗文网
</title>
<meta content="○禁《后汉书》曰：章帝时，有寿光侯者，(寿姓。《风俗通》云：寿于姚吴大夫。)能劾百鬼众魅，令自缚见形。其乡人有妇为魅病，侯为劾之，得大蛇数丈，死於门外。又有神树，人止者辄死，鸟过丈" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15588.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>方术部·卷十八</b></span>
<a href="javascript:PlayBookv(15588)" style="margin-left:5px;"><img alt="" height="16" id="speakerimgBookv15588" src="/img/speaker.png" width="16"/></a>
<span id="bookvPlay15588" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○禁</p>
<p>　　《后汉书》曰：章帝时，有寿光侯者，(寿姓。《风俗通》云：寿于姚吴大夫。)能劾百鬼众魅，令自缚见形。其乡人有妇为魅病，侯为劾之，得大蛇数丈，死於门外。又有神树，人止者辄死，鸟过丈必坠。侯复劾之，树盛夏枯落，见大蛇长七八尺，悬死其间。帝闻而徵之，谓曰："吾殿下夜半后常有数人，绛衣被发，持火相随。岂能劾之乎？"侯曰："此小怪，易消耳。"帝伪使三人为之，侯劾，三人登时仆地无气。帝大惊，曰："非魅也，朕相试耳。"解之而苏。</p>
<p>　　又曰：徐登万者，闽中人也。本女子，化为丈夫，善为巫术。</p>
<p>　　又曰：赵炳字公阿，东阳人，能为越方。时遭兵乱，疾疫大起，二人遇於乌伤溪水之上，(郦元长注《水经》曰：吴宇溪出吴宁县，乌伤之乌伤务溪在今婺州义乌县东也。)遂结言约，共以其术疗病。各相谓曰："今既同志，且可试各所能。"登乃禁溪水，水为不流。炳复吹禁枯树，树即生荑。(《易》曰：枯杨生荑。王弼注云：荑者，杨之秀也。)二人相视而笑，共行其道焉。登年长，炳师事之。贵尚清俭礼神，惟以东流水为酌，削桑皮为脯。但行禁架，所疗皆除。(禁架即禁术也。)后登物故，炳东入章安，百姓未之知也。炳乃故升第屋，梧鼎而爨，主人见之惊懅。(捂，支也。懅，忙也。)炳笑不应。既而爨熟，屋无损异。又尝临水求渡，船人不和之。(和犹许也。俗本作者知误也。)炳乃张盖坐其中，长笑呼风，乱流而济。</p>
<p>　　《吴志》曰：贺齐讨山贼，中有善禁者，每当交战，官军刀剑皆不得拔，弓弩射矢皆还自向，辄致不利。齐有长思，乃曰："吾闻金有刃者可禁，虫有毒者可禁，其无刃、毒则不可禁。彼必能禁吾兵也，必不能禁无刃物矣。"乃多作劲木棒，选勇力精卒五千人为先登，尽捉棒。彼山贼恃其善禁，不严备。於是官军以白棒击之，彼禁不复行。打煞者万计。</p>
<p>　　萧子显《齐书》曰：陈显达，南彭城人。显达出杜姥宅大战，被贼矢中左眼，拔箭而镞不出。地黄村潘妪善禁，先以钉钉柱中，妪禹步作气，钉即时出，乃禁显达目中镞，出之。</p>
<p>　　又曰：顾欢弟子鲍灵绶门前有一株树，本十馀围，上有精魅，数见影动，印树即枯死。山阴白石村多邪病，村人告求哀，欢住村中为讲《老子》，规地作狱，有顷，见狐貍鼋龟自入狱中者甚多，即命煞之，病者皆愈。又有病邪者问欢，欢曰："家书有否？"曰："惟有《孝经》。"欢曰："可取置病人枕边，恭敬之，自差。"病者果愈。人问其故，答曰："善衤襄恶，正胜邪。此病者所以瘳。"</p>
<p>　　《北齐书》曰：崔子武，季舒之族孙也。幼时宿於外祖扬州刺史赵郡李宪家，一夜，梦一女，姿色甚丽，自云封龙王女，愿与崔郎私通。子武悦之，牵其衣裙，微有裂绽。未晓，告辞，结带而别。至明访问，乃是山神。遂往祠中观之，旁画女，容状即梦中见者，裂裙尚存，结带犹在。子武自是通梦，惚恍成疾。后逢医禁之，乃绝。</p>
<p>　　《隋书》曰：张文诩常有腰疾，会医者自言善禁，文诩令禁之，遂为刃所伤，至於顿伏床枕。医者叩头请罪，文诩遽遣之。</p>
<p>　　《唐书》曰：叶法善尝於东都凌空观设坛醮祭，城中士女竞往观之。俄顷，数十人自投於火中。观者大惊，救之而免。法善曰："此皆魅病，于吾法所摄耳。"问之果然。法善悉为禁劾，其病遂愈。</p>
<p>　　《六韬》曰：武王代殷，丁侯不朝，太公乃画丁侯於策，三箭射之。丁侯病困，卜者占云："祟在周。"恐惧，乃请举国为臣。太公使人甲乙日拔丁侯着头箭，丙丁日拔着口箭，戊己日拔着腹箭，丁侯病稍愈。四夷闻，各以来贡。</p>
<p>　　《异苑》曰：永嘉阳童，孙权时俗师也。尝独乘船往建宁，泊在渚次。宵中，忽有一鬼来，欲击童，因起谓曰："谁敢近杨童者？"鬼即稽颡，云："实不知是杨使者。"童便敕使乘船飞迅駃，有过猛帆，至县乃遣之。</p>
<p>　　又曰：赵侯少好诸术，姿形悴陋，长不满数尺。以盆盛水，闭目作禁，鱼龙立见。侯有白米为鼠所盗，乃把刀画地作狱，四面开门，向东啸，群鼠俱到，咒曰："凡非啖者过去。"有止者十馀，剖腹看，藏有米宰缮。曾徒跣须履，因仰头微吟，双屐自至。有笑其形容者，便佯说以酒打向口中，即掩鼻不脱，仍稽颡谢过，着地不举。永康有骑石山，山上有石人骑石马。侯仰指之，人马一时落，首今犹在山下。</p>
<p>　　《神仙传》曰：严青常从弟子家夜归，都督夜行逢青，呵问何人夜行。青亦厉声问曰："汝是何人，而夜行？"都督怒应付。不知是青，因叱从兵，使录夜行人。青亦复叱，其从人曰："皆缚夜行人。"青便去。而都督及从者数十人，人马皆不复得去。明旦，行人见都督，问何为在此，都督曰："事状如此。"行人曰："必是严公也。"都督曰："我不能得动，可法余家。"家人知之，往叩头启谢青。自说昨宵不知是先生，乞得放遣。青乃大声曰："解遣昨宵所录行人还去。"都督乃得去，其后夜行，每见行人，先逆问："非严公乎？"</p>
<p>　　又曰：王方平降蔡经家北舍。有陈姓者，失其字，尝罢尉也。闻经家有人，乃诣门叩头乞求拜见。方平遣人引前与语，此人便乞得随从驱使，比于蔡经。方平曰："君且起向日方。"平从后视之，言曰："噫，君心叙不正，终不可教以仙道也。当授君以地上主者之职。"临去，以符并一传着小箱中，以与陈尉，告言："此不令君度世也，能令君本寿自出百馀岁也。可禳灾治病者，命未终及无罪过者，君以符到其家，便愈矣。若有邪鬼血食作祸祟者，君便以此以敕，社吏当收送其。心中亦当知其轻重，临时以意治之。"陈尉以此符治病，有效。事之者数百家，寿一百一十岁而死。后弟子行其符，不效也。</p>
<p>　　《抱朴子》曰：治金疮，以气吹之即断痛。登山蛇虺毒虫中人，在近者，就以气禁之。其相远者，或数十里，便延治之，呼其姓名而咒之。男也，吹我右手，记识其时，后校问之，皆即时愈也。又有介象者，能以气禁一里中愈。居人炊之，不得蒸。以气禁树上群鸟。即堕地。又於茅上爨火煮鸡，热而茅不燋。又禁刀矛以刺人腹，以椎打之，刃曲而不复入。又烧釜正赤而立上久之，不知热。以钱投於沸釜汤中，亦探取钱而手不灼。能令一市人皆坐，不得起。</p>
<p>　　○幻</p>
<p>　　《说文》曰：幻，相诈幻惑幻人，从反予。</p>
<p>　　《周书》云：无或诪张为幻。</p>
<p>　　《后汉书》曰：永宁元年，西南夷掸国王诣阙，献乐及幻人，能变化吐火，自支解，易牛马头。元会在庭作，安帝与群臣共观，大奇之。</p>
<p>　　又曰：安帝时作九宾乐，有含和宾利之兽从西方来，戏於庭，入钎黈，激水化成鱼，嗽水作雾，化成黄龙，长八丈，出水游戏於庭，炫熠日光。</p>
<p>　　又曰：解奴辜、张貂者，亦不知是何郡国人也。皆能隐沦出入不由门户。奴辜能变易物形，以诳幻人。</p>
<p>　　《晋书》曰：郭璞将促装去，爱主人婢，无由而得，乃取小豆三斗，绕主人宅散之。主人晨起，见赤衣人数千围其家，就视则灭。甚恶之，请郭璞，曰："君家不宜畜此婢，可於东南二十里卖之，慎勿争价，则此妖可除也。"主从之。璞阴令人贱买此婢。复为符投井中，数千赤衣人皆反缚，一一自投於井，主人大悦。璞携婢而去。</p>
<p>　　《后魏书》曰：悦般国贞君九年遣使朝贡，并送幻人。称能割人喉脉令断，击人头令碎陷，皆血出，淋漓数升，或盈斗。以草药令嚼咽之，须臾血止。世祖恐言是虚，乃取死囚试之，皆验。</p>
<p>　　崔鸿《北凉录》曰：玄始十四年七月，西域贡吞刀吐火秘幻奇伎。</p>
<p>　　《北齐书》曰：由吾道荣，琅琊人也。初，晋阳有人甚明法术，为人佣力，无识之者。道荣闻之，访得其人。其人以道尚，将法授之，谓道荣曰："我本恒山仙人，有罪，为天官所谪。今限满，将归乡里。卿且送吾至於汾水。"及至汾河，值水暴至。其人乃临水禹步，以一符投水中，流便绝。徐自沙石上渡河而去。道荣尝至辽阳山中，夜逢猛兽，以杖画地成大坑，猛兽遂走。</p>
<p>　　《唐书》曰：显庆元年，上御安福门楼观大酺，胡人欲持刀自刺，以为幻戏。上不许之，乃下诏曰："如闻在外有婆罗门胡等，每於戏处，乃将剑刺肚，以刀割舌，幻惑百姓，极非道理。宜并遣发还蕃，勿令久住。"仍约束边州，若更有此色，并不须遣入朝。</p>
<p>　　《金楼子》曰：周穆王时，西极有化人，入水火，贯石及山川，移城邑，乘虚不坠，触实不碍，千变万化，不可穷极。穆王为起中天之台，郑卫奉承云之乐。日日献玉衣，月月荐玉食，幻人犹不肯舍，乃携王至幻人宫，称以金银，络以珠玉，鼻口所纳，皆非常人间物也。由是王心厌宫室。幻人曰："易之耳。"王悦，遂肆志远游。</p>
<p>　　《西京杂记》曰：余所知有鞠道龙善为幻术，向余说古事。有东海人黄公，少时为幻，能刺蛇御虎，珮赤金为刀，以绛缯束发，立兴云雾，坐成山河。及衰老，气力羸惫，饮酒过度，不能复行其术。</p>
<p>　　又曰：淮南王好方士，皆以术见，遂后画地为江河，摄土为山岳，嘘呼为寒暑，喷嗽为雨露。王亦卒与诸方士俱去。</p>
<p>　　《异苑》曰：高阳新城叟，晋咸宁中为淫祠妖幻置署百官，又以木自鉴，辄见所署置之人，衣冠丽然。百姓信惑，京都翕习。收而斩之。</p>
<p>　　又曰：上虞孙湲奴多诸幻伎。元嘉初叛，建安中复出民间，治人头风，流血滂沲，嘘之便断创。又即敛虎伤，蛇噬烦毒，乘死禁护，皆差。向空长啸，则群雀来萃。夜咒，蚊虻悉皆死于侧。至三十年，於长山为本主所得，知有术，虑必亡叛，约缚枷锁，极为重复。明日，己失所在。</p>
<p>　　《搜神记》曰：永嘉中，有天竺胡人来渡江南，其人有数术，能断舌复续之，吐火。所在人士聚观，试其断时，先以舌示宾客，然后刀截，血流覆地，乃取置器中，传以示人，视之舌头，半舌犹在。既而还取续之，坐有顷，坐人见舌则如故，不知其实断否。其续断，取绢布，与人各执一头，对剪一断之，己而两段合，将视之，则复还连绢，尾故体。时人多疑，以为幻。阴乃试之，真继绢也。其吐火，先有药在器中，取一片与黍饴合之，再三吹呼。而己张口，火满口中，因就爇，取以爨，则火也。又取书纸及绳缕之属投火中，众共视之，见其烧燃消糜乃尽。及举而出之，故向物也。</p>
<p>　　《灵鬼志》曰：太元十二年，有道人外国来，解吞刀吐火，珠玉金银，说其所授术师曰："衣非沙门也。"行见一人担，担上有小笼子，可授升馀，语担人云："吾步行疲极，欲寄君担。"担人甚怪之，虑是狂人，便语之云："自可尔，君欲何许自厝耶？"其人答云："若见许，正欲入笼子中。"笼不便，担人逾怪之，乃下担入笼中。笼更不大，其人亦不更小，担之亦不觉重于先。既行数里，树下住食，担人呼共食，云："我自有食。"不肯出。止住笼中饮食，器物罗列，肴膳丰腆亦辩，乃呼担人来食。未半，语担人："我欲妇共食。"腹中吐出一女子，年二十许，衣裳容貌术美，二人共食。食欲竟，其夫便卧。娇语担人云："我有外夫，欲来共食，夫觉，君勿道之。"妇便口中出一年少丈夫，食笼中便有三人，宽急之事，亦复不异。有顷，其夫动如欲觉，妇便以外夫内口中。夫起，语担人曰："可去。"即以妇内口中，次及食器物。此人既至国中，有一家大富，资财巨万，而性慳吝。语担人云："试为君破慳。"即至其家，有好马甚珍之，系在柱上，忽失去，寻索不得。明日，见马在五升罂中，终不可破，便语："君作百人厨，以周一穷乏，马得出耳。"主人即作之，毕，马还在柱下。明早，其父母在堂上，忽然不见，举家惶怖，不知所在。开装器，忽然见父母在泽壸中，不知何由，复往请之，其人云："君当更作千人饮食，以饴百姓穷者。"当时便作，父母在床也。</p>
<p>　　《幽明录》曰：安城人，俗巫也，善於幻术。每至祠神时，击鼓宰三牲，积薪燃火盛炽，束带入火中，章纸烧尽而开，形骸衣服犹如初时。王疑之为江祠王，当酒行，为王刷头簪，荷叶为帽，与王亦当，不觉有异，到坐之后，荷叶乃见，一坐惊骇。</p>
<p>　　桓谭《新论》曰：方士董仲君犯事系狱，佯死，目陷虫烂，故知幻术靡所不有。又能鼻吹口歌，耸眉动目。荆州有鼻饮之蛮，南城有头飞之夷，非为幻也。</p>
<p>　　孔伟《七引》曰：弄幻之士，因时而作。殖苽种菜，立起寻尺。投芳送臭，卖黄售白。麾天兴云雾，画地成江海。</p>
</div>
</div>
<div class="bookvmiddle">
<a href="/guwen/bookv_15587.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15589.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
