
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平广记·卷四百零六·草木一（文理木附）_古诗文网
</title>
<meta content="木　　　夫子墓木　五柞　白银树　合离树　玉树　豫樟　荔枝木　酒树　娑罗绵树刺桐　黄漆树　木兰树　椰子树　菩提树　婆罗树　独梪树　波斯皂荚树木龙树　贝多树　没树　槃碧穑波树　齐暾树　" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_11205.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" id="left9157" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷四百零六·草木一（文理木附）</b></span>
<a href="javascript:PlayBookv(11205)" style="margin-left:5px;"><img alt="" height="16" id="speakerimgBookv11205" src="/img/speaker.png" width="16"/></a>
<a href="javascript:ShowYizhu(9157)" id="leftbtn9157" style=" float:right;line-height:20px; height:20px; width:40px; border:1px solid #999999; color:#999999; text-align:center;font-size:14px;-moz-border-radius:5px;-webkit-border-radius:5px;border-radius:5px;">译注</a>
<span id="bookvPlay11205" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89%e3%80%81%e6%89%88%e8%92%99%e3%80%81%e5%be%90%e9%93%89%e7%ad%89">李昉、扈蒙、徐铉等</a></p>
<div class="contson">
<p>　　木　　　夫子墓木　五柞　白银树　合离树　玉树　豫樟　荔枝木　酒树　娑罗绵树</p>
<p>　　刺桐　黄漆树　木兰树　椰子树　菩提树　婆罗树　独梪树　波斯皂荚树</p>
<p>　　木龙树　贝多树　没树　槃碧穑波树　齐暾树　通脱木　山桂　五鬣松</p>
<p>　　三鬣松　鱼甲松　合掌柏　黄杨木　青杨木　俱那卫　山茶　夏州槐</p>
<p>　　赤白柽　楷木　楮　 </p>
<p>　　文理木　宗庙文木　文木简　古文柱　三字薪　天尊薪　太平木　天王槐　色陵木</p>
<p>　　马文木</p>
<p>　　木</p>
<p>　　夫子墓木　　</p>
<p>　　鲁曲阜孔子墓上，时多楷木。（出《述异记》）</p>
<p>　　又曰：曲阜城有颜回墓，上石柟二株，可三四十围。土人云，颜回手植之木。（出《述异记》）</p>
<p>　　五柞　　（青梧附说）　　</p>
<p>　　汉五柞宫，有五柞树，皆连抱，上枝覆荫数十里。宫西有青梧观。观前有三梧桐树。树下有石麒麟二枚，刊其肋为文字。是秦始王骊山墓上物也。头高一丈三尺。东边左脚折，折处有赤如血。父老谓有神。皆含血属筋焉。（出《西京杂记》）</p>
<p>　　白银树　　</p>
<p>　　平原郡高苑城西，晋宁州刺史辟闾允墓，前有白银树二十株。</p>
<p>　　合离树　　</p>
<p>　　终南山多合离树。叶似江离，而红绿相杂。茎皆紫色，气如罗勒。其树直上，百尺无枝。上结藂条，状如车盖，一青一丹，斑驳如锦绣。长安谓之丹青树，亦云华盖树。亦生于熊耳山中。（出《西京杂记》）</p>
<p>　　玉树　　</p>
<p>　　云阳县界，多汉离宫故地。有树似槐而叶细，土人谓之玉树。杨子云《甘泉赋》云：“玉树菁葱。”后左思以为假称珍，盖未详也。（出《国史异纂》）</p>
<p>　　豫樟　　</p>
<p>　　豫樟之为木也，生七年而后可知也。汉武宝鼎二年，立豫樟宫于昆明池中，作豫樟木殿。（出《述异记》）</p>
<p>　　荔枝木　　</p>
<p>　　南海郡多荔枝树。荔枝为名者，以其结实时，枝条弱而蒂牢，不可摘取，以刀斧劙取其枝，故以为名。凡什具以木制者，率皆荔枝。（出《扶南记》）</p>
<p>　　酒树　　</p>
<p>　　顿逊国有酒树，如安石榴。华汁停杯中，数日成酒，美而醉人。《博物志》：“酒树出典逊国，名榐酒。”（出《扶南记》）</p>
<p>　　娑罗绵树　　</p>
<p>　　黎州通望县，有销樟院，在县西一百步。内有天王堂。前古柏树。下有大池。池南有娑罗绵树，三四人连手合抱方匝。先生花而后生叶。其花盛夏方开。谢时不背而堕，宛转至地。其花蕊有绵，谓之娑罗棉。善政郁茂，违时枯凋。古老相传云：是肉齿和尚住持之灵迹也。县界有和尚山和尚庙，皆肉齿也。（出《黎州通望县图经》）</p>
<p>　　刺桐　　</p>
<p>　　苍桐不知所谓，盖南人以桐为苍梧（“梧”原作“桐”，据明抄本、陈校本改），因以名郡。刺桐，南海至福州皆有之，丛生繁茂，不如（“如”原作“知”，据明抄本改）福建。梧州子城外，有三四株，憔悴不荣，未尝见花。反用名郡，亦未喻也。（出《岭南异物志》）</p>
<p>　　黄漆树　　</p>
<p>　　日济国西南海中，有三岛，各相去数十里。其岛出黄漆，似中夏漆树。彼土六月，破树腹，承取汁，以漆器物。若黄金，其光夺目。（出《洽闻记》）</p>
<p>　　木兰树　　</p>
<p>　　七里洲中，有鲁斑刻木兰为舟。舟至今在洲中。诗家所云木兰舟，出于此也。木兰洲（“洲”原作“舟”，据《述异记》改）在浔阳江中，多木兰树。昔吴王阖闾，植木兰于此，用构宫殿也。（出《述异记》）</p>
<p>　　椰子树　　</p>
<p>　　椰子树，亦类海棕。实名椰子，大如瓯盂。外有粗皮，如大腹子；次有硬壳，圆而且坚，厚二三分。有圆好者，即截开头，砂石摩之，去其皴皮，其烂斑锦文，以白金装之，以为水罐子，珍奇可爱。壳中有液数合，如乳，亦可饮之而动气。（原阙出处，今见《岭表录异》）</p>
<p>　　菩提树　　（自此木下，凡二十三种木，并见《酉阳杂俎》）</p>
<p>　　菩提树，出摩伽陁国，在摩诃菩提树寺，盖释迦如来成道时树。一名思惟树。茎干黄白，枝叶青翠，经冬不凋。至佛入灭日，变色凋落。过已还生。此日国王人民，大小作佛事，收叶而归，以为瑞也。树高四百尺，下有银塔，周回绕之。彼国人四时常焚香散化，绕树下作礼。唐贞观中，频遣使往，于寺设供，并施袈裟。至高宗显庆五年，于寺立碑，以纪圣德。此树有梵名二：一曰“宾拨梨婆力义”（明抄本作“力叉”），二曰“阿湿曷咃婆刀义”（明抄本“义”作“叉”）。《西域记》谓之“卑钵（“钵”原作“铨”，据《酉阳杂俎十八》改）罗”。以佛于其下成道，即以道为称，故号“菩提婆刀叉”。汉翻为道树。昔中天无忧王翦伐之，令事大婆罗门，积薪焚焉，炽焰之中，忽生两树。无忧王因忏悔，号灰菩提树。遂周以石垣，至赏设迦王。复掘之，至泉，其根不绝。坑火焚之，溉（“溉”字原阙，据《酉阳杂俎》十八补）以甘蔗汁，欲（“欲”字原阙，据《酉阳杂俎》十八补）其焦烂。后摩揭陁国满胄王，无忧之曾孙也，乃以千牛乳浇之。信宿，树生如旧。更增石垣，高二丈四尺。玄奘至西域，见树出石垣上二丈余。</p>
<p>　　婆罗树　　</p>
<p>　　巴陵有寺，僧房床下，忽生一木，随伐随长。外国僧见曰：“此婆罗也。”元嘉初，出一花如莲。唐天宝初，安西进婆罗枝。状言：“臣所管四镇，有拔汗那，最为密近。木有婆罗树，特为奇绝，不庇凡草，不止恶禽。耸干无惭于松栝，成阴不愧于桃李。近差官拔汗那，使令采得前件树枝二百茎。如得托根长乐，擢颖建章，布叶垂阴，邻月中之丹桂；连枝接影。对天上之白榆。”</p>
<p>　　独梪树　　</p>
<p>　　独梪树。顿丘南有应足山。山上有一树。高十丈余。皮青滑，似流碧。枝干上耸。子若五彩囊，叶如亡子镜。世名之“仙人独梪树”。</p>
<p>　　波斯皂荚树　　</p>
<p>　　波斯皂荚，出波斯国，呼为忽野詹默。拂林呼为阿梨去伐。树长三四丈，围五六尺。叶似拘绿而短小，经寒不凋。不花而实。其荚长二尺，中有隔，隔内各有一子。大如指，赤色，至坚硬。中黑如墨。甜如饴。可啖，亦宜药用。</p>
<p>　　木龙树　　</p>
<p>　　徐之高冢城南，有木龙寺。寺有三层砖（“砖”原作“转”，据明抄本改）塔，高丈余。塔侧生一大树，萦绕至塔顶。枝干交横，上平，容十余人坐。枝杪四向下垂，如百子帐。莫有识此木者。僧呼为龙木。梁武曾遣人图写焉。</p>
<p>　　贝多树　　</p>
<p>　　贝多，出摩伽陀国，长六七丈（“丈”原作“尺”，据明抄本、陈校本改）经冬不凋。此树有三种：一者多罗婆力义（明抄本“义”作“叉”）多。二者多梨婆力义（明抄本“义”作“叉”）贝多，三者部婆力义（明抄本“义”作“叉”）多罗多梨。并书其，。部阇一色。取其皮书之。“贝多”是梵语，汉翻为“叶”。“贝多婆力义”（明抄本义作叉。）者汉言“树叶”也。西域经书，用此三种皮叶。若能保护，亦得五六百年。《嵩山记》称贝多叶似枇杷，并谬。交趾近出贝多枝，材（“材”原作“林”，据明抄本、陈校本改）中第一。</p>
<p>　　没树　　</p>
<p>　　没树，出波斯国。拂林呼为阿縒。长一丈许。皮青白色，叶如槐而长，花似橘而大。子黑色，大如山茱萸，其味酸甜，可食。</p>
<p>　　槃碧穑波树　　</p>
<p>　　槃碧穑波树，出波斯国，亦出拂林国。拂林呼为群汉。树长三丈，围四五尺。叶似细榕，经寒不凋。花似橘，白色。子绿，大如酸枣，其味甜腻，可食。西域人压为油，以涂身，可出风痒。</p>
<p>　　齐暾树　　</p>
<p>　　齐暾树，出波斯国，亦出拂林，呼为齐匫（阳兮反）。树长二三丈。皮青白。花似柚，极芳香。子似杨桃，六月熟。西域人压为油，以煮饼果，如中国之巨胜也。</p>
<p>　　通脱木　　</p>
<p>　　通脱木，如蜱麻。生山侧，花上粉主治恶疮。如空，中有瓤，轻白可爱，女工取以饰物。</p>
<p>　　山桂　　</p>
<p>　　山桂，叶如麻，细花紫色，黄叶簇生。与慎火草出丹阳山中。</p>
<p>　　五鬣松　　</p>
<p>　　松凡言两粒五粒，粒当言鬣。段成式修行里私第大堂前，有五鬣松两株，大才如碗。结实，味与新罗者不别。五鬣松皮不鳞。唐中使仇士良水磑亭子，有两鬣皮不鳞者，又有七鬣者，不知自何而得。俗谓孔雀三鬣松也。松命根，下遇石则偃差，不必千年也。</p>
<p>　　三鬣松　　</p>
<p>　　唐卫公李德裕言，三鬣松与孔雀松别。又云，欲松不长，以石抵其直下根，便偃。（偃字原阙。据明抄本、陈校本补。）不必千年方偃。</p>
<p>　　鱼甲松　　</p>
<p>　　洛中有鱼甲松。</p>
<p>　　合掌柏　　</p>
<p>　　唐太常博士崔石云，汝西有练溪，多异柏。及暮秋，叶敛。俗呼合掌柏。</p>
<p>　　黄杨木　　</p>
<p>　　黄杨木性难长。世重黄杨，以无火。或曰，以水试之，沉则无火。取此木以阴晦，夜无一星，则伐之为枕不裂。</p>
<p>　　青杨木　　</p>
<p>　　青杨木，出峡中。为床，卧之无蚤。</p>
<p>　　俱那卫　　</p>
<p>　　俱那卫，叶如竹，三茎一层，茎端分条如贞桐，花小，类木槲。出桂州。</p>
<p>　　山茶　　</p>
<p>　　山茶似海石榴，出桂州。蜀地亦有。</p>
<p>　　夏州槐　　</p>
<p>　　夏州唯一邮，有槐树数株。盐州或要叶，行牒求之。</p>
<p>　　赤白柽　　</p>
<p>　　赤白柽出凉州，大者无，灰伤人（“灰伤人”原作“炭人以”，据明抄本改）。灰汁煮铜，可以为银。</p>
<p>　　楷木　　</p>
<p>　　蜀中有木类柞。众木荣时，如枯枿。隆冬方荫芽布阴。蜀人呼为楷木。</p>
<p>　　楮　　</p>
<p>　　壳田久废，必生构（“构”字原阙，据明抄本、陈校本补）。叶有瓣。大曰楮，小曰构。</p>
<p>　　文理木　　（凡八种并见《酉阳杂俎》）</p>
<p>　　宗庙文木　　</p>
<p>　　宗庙地中生赤木，人君礼各得其宜也。</p>
<p>　　文木简　　</p>
<p>　　齐建元初，延陵季子庙，旧有涌井，井北忽有金石声，掘深二丈，得沸泉。泉中得木简，长尺，广一寸二分。隐起字曰：“庐山道士张陵再拜谒。”木坚而白，字色黄。</p>
<p>　　古文柱　　</p>
<p>　　齐建元二年夏，庐陵长溪水冲击山麓崩，长六七尺。下得柱千余根，皆十围，长者一丈，短者八九尺。头题古文，字不可识。江淹以问王俭。俭云：“江东不闲隶书，秦汉时柱也。”</p>
<p>　　三字薪　　</p>
<p>　　齐永明九年，秣陵安时寺，有古树，伐以为薪。木理自然有“法天德”三字。</p>
<p>　　天尊薪　 </p>
<p>　　唐都官员外陈修古言，西川一县，不记名，吏因换狱卒木为薪，有天尊形像存焉。</p>
<p>　　太平木　　</p>
<p>　　异木。唐大历中，成都百姓郭远，因樵，获瑞木一茎。理成字曰：“天下太平”。诏藏于秘阁。</p>
<p>　　天王槐　　</p>
<p>　　长安持国寺，寺门前有槐树数株。金监买一株，令所使巧工解之。及入内回，工言木无他异。金大嗟惋，令胶之。曰：“此不堪矣。但使尔知予工也。”及别理解之，每片一天王，塔戟成就焉。</p>
<p>　　色陵木　　</p>
<p>　　台山有色陵木，理如绫窠。百姓取为枕，呼为色陵枕。</p>
<p>　　马文木　　</p>
<p>　　凤翔知客郭璩，其父曾主作坊。将解一木，其间疑有铁石，锯不可入。遂以新锯，兼焚香祝之，其锯乃行。及破，木文有二马形，一黑一赤，相啮，其口鼻鬃尾，蹄脚筋骨，与生无异。（出《闻奇录》）</p>
</div>
</div>
<div class="bookvmiddle">
<a href="/guwen/bookv_11204.aspx">上一章</a>
<a href="/guwen/book_119.aspx" style="border:0px;line-height:27px; height:27px;">目录</a>
<a href="/guwen/bookv_11206.aspx">下一章</a>
</div>
</div>
</div>
<div class="right" id="right9157" style="width:580px; display:none;"></div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
