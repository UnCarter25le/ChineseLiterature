
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·地理部·山川_古诗文网
</title>
<meta content="九山会稽山、衡山、华山、沂山、岱山、岳山、医无闾山、霍山、恒山。九泽大陆泽、雷夏泽、彭蠡泽、云梦泽、震泽、菏泽、孟潴泽、濚泽。五岳东岳泰山，山东济南府泰安州。南岳衡山，湖广衡州府衡" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19181.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>地理部·山川</b></span>
<a href="javascript:PlayBookv(19181)" style="margin-left:5px;"><img alt="" height="16" id="speakerimgBookv19181" src="/img/speaker.png" width="16"/></a>
<span id="bookvPlay19181" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>九山</strong></p>
<p>　　会稽山、衡山、华山、沂山、岱山、岳山、医无闾山、霍山、恒山。</p>
<p>　　<strong>九泽</strong></p>
<p>　　大陆泽、雷夏泽、彭蠡泽、云梦泽、震泽、菏泽、孟潴泽、濚泽。</p>
<p>　　<strong>五岳</strong></p>
<p>　　东岳泰山，山东济南府泰安州。南岳衡山，湖广衡州府衡山县。中岳嵩山，河南河南府登封县。西岳华山，陕西西安府华阴县。北岳恒山，山西大同府浑源县。</p>
<p>　　<strong>九河</strong></p>
<p>　　曰徒骇、曰太史、曰马颊、曰覆釜、曰胡苏、曰简、曰洁、曰钩盘、曰鬲津。</p>
<p>　　<strong>五镇</strong></p>
<p>　　东镇沂山，东安公在沂州。南镇会稽山，永兴公在绍兴。中镇霍山，应圣公在晋州。西镇吴山，成德公在陇州。北镇医无闾山，广宁公在营州。</p>
<p>　　<strong>五湖</strong></p>
<p>　　一洞庭，二青草，三鄱阳，四丹阳，五太湖。一曰五湖者，太湖之别名也，一名震泽，一名笠泽。</p>
<p>　　<strong>四渎</strong></p>
<p>　　渎者，江、淮、河、汉是也。禹平水土，名曰四渎。《礼记》：天子祭天下名山、大川：五岳视三公；四渎视诸侯。</p>
<p>　　<strong>四海</strong></p>
<p>　　天地四方，皆海水相通，九戎、八蛮、九夷、八狄，形类不同，总而言之，谓之四海。渤澥者，又东海之别支也。</p>
<p>　　<strong>三岛</strong></p>
<p>　　东海之尽谓之沧海，其中有蓬莱、方丈、瀛州三神山，金银为宫阙，神仙所居。</p>
<p>　　<strong>五山</strong></p>
<p>　　渤海之东有大壑，名归墟，其中有岱舆、员峤、方壶、瀛州、蓬莱五山。</p>
<p>　　<strong>三江</strong></p>
<p>　　三江者，松江、娄江、东江也。其分流处，曰三江口。</p>
<p>　　<strong>三泖</strong></p>
<p>　　在松江府。俗传近山泾者为上泖，近泖桥者为中泖，自泖桥而上萦绕百余里曰长泖，是谓三泖。</p>
<p>　　<strong>昆仑山</strong></p>
<p>　　在西番。山极高峻，积雪至夏不消，延亘五百余里，黄河经其南。</p>
<p>　　<strong>黄河</strong></p>
<p>　　在西番。其水从地涌出，百余泓，东北汇为大泽。又东流为赤宾河，合忽兰诸河，始名黄河。从东北至陕西、兰州，始入中国。元招讨使都实始穷河源。</p>
<p>　　<strong>华山</strong></p>
<p>　　韩昌黎夏日登华山之岭，顾见其险绝，恐栗，度不可下，据崖大哭，掷遗书为诀。华阴令搭木架数层，绐其醉，以毡裹缒下之。</p>
<p>　　<strong>匡庐山</strong></p>
<p>　　在南康府。周时匡裕兄弟七人结庐隐此，故名。志中言有二胜，开元漱玉亭、栖贤三峡桥，内有白鹿洞，为朱晦庵读书处。今另设学校，以教习诸生。</p>
<p>　　<strong>武夷山</strong></p>
<p>　　在崇安。高峰三十有六，道书第十六洞天，当有神人降此，自称武夷君。又《列仙传》：籛铿二子，长曰武，次曰夷，故名。</p>
<p>　　<strong>龙虎山</strong></p>
<p>　　在贵溪。两石峙，如龙昂虎踞，即上清宫也。世为张道陵所居，上有壁鲁洞，即天师得异书处。</p>
<p>　　<strong>壦务山</strong>（音权旄山）</p>
<p>　　在柏人城之东北。《尚书》言舜纳于大麓，迅雷风烈，弗迷。即此。</p>
<p>　　<strong>华不注</strong>（不音夫，与跗同。）</p>
<p>　　言此山孤秀，如花跗之注于水也。《九域志》云：大明湖望华不注山，如在水中。</p>
<p>　　<strong>白岳山</strong></p>
<p>　　在休宁县。一名齐云，岩上有石钟楼、石鼓楼、香炉峰、烛台峰，皆奇景。上供玄帝像，云是百鸟衔泥所塑，灵应异常，人称小武当。时时有王灵官响山鞭，声如霹雳。</p>
<p>　　<strong>镇江三山</strong></p>
<p>　　一曰北固，一曰金山，一曰焦山。焦山者，汉末隐士焦光隐此，故名。上有《瘗鹤铭》，陶隐居所书，雷火断之，今坠江岸。</p>
<p>　　<strong>八公山</strong></p>
<p>　　在寿州。淮南王安与宾客八公修炼于此。谢玄陈兵淝水，苻坚望见八公山草木，风声鹤唳，皆为晋兵。</p>
<p>　　<strong>天童山</strong></p>
<p>　　在鄞县。晋僧义兴卓锡于此，有童子给役薪水，久之辞去，曰：“吾太白神也，上帝命侍左右。”言讫不见。遂名太白山，又名天童山。</p>
<p>　　<strong>招宝山</strong></p>
<p>　　在定海。天气晴朗，朝鲜、日本诸国，一望可见。山中有棋子坪，以白饭撒之得白子，以黑豆撒之得黑子。</p>
<p>　　<strong>翁洲山</strong></p>
<p>　　在定海。徐偃王所居。勾践欲封夫差于甬东，即此地也。唐开元中置翁洲县。</p>
<p>　　<strong>鸡鸣山</strong></p>
<p>　　在应天府东，旧名鸡笼山。雷次宗开馆于此，齐高宗常就次宗受《左氏春秋》。</p>
<p>　　<strong>牛首山</strong></p>
<p>　　在祖堂之北，上有二峰相对，如牛角，故名。晋王导曰：“此天阙也。”又名天阙山。</p>
<p>　　<strong>摄山</strong></p>
<p>　　在应天府治东北。产摄生草。上有千佛岩、栖霞寺，即明僧绍舍宅。</p>
<p>　　<strong>茅山</strong></p>
<p>　　在句容，初名句曲山。茅君得道于此，更今名。上有三峰，三茅君各占其一，谓之三茅峰。三峰之北，曰玉晨观，即所谓金陵地肺也。</p>
<p>　　<strong>莫愁湖</strong></p>
<p>　　三山门外。昔有妓卢莫愁家此，故名。</p>
<p>　　<strong>天台山</strong></p>
<p>　　上应台星高一万八千丈，周八百里，从昙花亭麓视石梁瀑布，如在天半上。有琼台玉阙诸景，旧名金庭洞天。</p>
<p>　　<strong>天姥山</strong></p>
<p>　　在浙之新昌县。李太白梦游天姥，即此。近产茶，名天姥茶。</p>
<p>　　<strong>文公山</strong></p>
<p>　　在尤溪。朱晦庵父松，为尤溪尉，任满，假馆于郑氏。建炎庚戌九月，朱子生，所对二山，草木繁密，野烧焚之，山形露出“文公”二字。</p>
<p>　　<strong>云谷山</strong></p>
<p>　　在建阳。群峰上蟠，中阜下踞，虽当晴昼，白山坌入，则咫尺不可辨。朱文公作草堂其中，榜曰“晦庵”。</p>
<p>　　<strong>钟山</strong></p>
<p>　　在分宜。晋时，雨后有大钟从山峡流出，验其铭，乃秦时所造，故名钟山。后有渔人，山下得一铎，摇之，声如霹雳，山岳动摇。渔人惧，沉之水。或曰：此秦始皇驱山铎也。</p>
<p>　　<strong>寒石山</strong></p>
<p>　　唐寒山、拾得二僧居此。丰干和尚谓闾丘太守曰：“寒山、拾得，是文殊、普贤后身。”太守往谒之，二人笑曰：“丰干饶舌。”遂隐入石中，不复出。</p>
<p>　　<strong>石镜山</strong></p>
<p>　　在临安。有圆石如镜，钱镠少时照之，冠冕俨然王者。唐昭宗封为衣锦山。镠常于此宴故老，木石皆披锦绣。</p>
<p>　　<strong>宛委山</strong></p>
<p>　　在会稽禹穴之前。上有石匮，大禹发之，得赤如日，碧如月，长一尺二寸。又传禹治水毕，藏金简玉字之书于此。</p>
<p>　　<strong>宝山</strong></p>
<p>　　一名攒宫。在会稽县东南。宋高、孝、光、宁、理、度六陵在焉。元妖僧杨琏真伽发诸陵，唐珏潜收陵骨，瘗于兰亭山之冬青树下，陵骨得以无恙，独理宗头大如斗，不敢更换，元人取作溺器。我太祖得之沙漠，复归本陵，有石碑记其事。</p>
<p>　　<strong>越城中八山</strong></p>
<p>　　卧龙、蕺山、火珠、白马、峨眉、鲍郎、彭山、怪山。更有黄琢山，在华严寺后，人不及知。峨眉山，在轩亭北首民居之内，今指土谷寺神桌下小石为峨眉山者，非是。怪山在府治东南，《水经注》云：是山自琅琊东武海中一夕飞来，居民怪之，故曰怪山。上有灵鳗井，鳗大如柱，能致风雨。越王筑台其上，有观云气。</p>
<p>　　<strong>尾闾</strong></p>
<p>　　台州宁海县东，海中水湍急，陷为大涡者十余处，百凡浮物，近之则溺。</p>
<p>　　<strong>瓠子河</strong></p>
<p>　　汉武帝元光三年，河决顿丘，复决濮阳，瓠子泛郡十六，发卒数万人塞瓠子河。天子自临决河，沉白马玉璧于河，筑室其上，名防宣宫。</p>
<p>　　<strong>钱塘潮</strong></p>
<p>　　朝夕两至，初三日起水，二十日落水。每月十八潮大，八月十八潮尤大。有候潮歌曰：“午未未未申，寅卯卯辰辰，巳巳巳午午，朔望一般轮。”</p>
<p>　　<strong>磻溪</strong></p>
<p>　　在凤翔府宝鸡县。吕望钓此，得一鱼，腹有璜玉，文曰：“周受命，吕氏佐。”今石上隐隐见两膝痕。</p>
<p>　　<strong>滟滪堆</strong></p>
<p>　　在瞿唐峡口。有孤石，冬出水二十余丈，夏即没入土。人云：“滟滪大如象，瞿唐不可上；滟滪大如马，瞿唐不可下。”以为水候。庾子舆奉父榇还巴东，至瞿唐，水壮。子舆哀号，峡水骤退，舟得安行。人为之语曰：“滟滪如帕本不通，瞿唐水退为庾公。”</p>
<p>　　<strong>长江三峡</strong></p>
<p>　　瞿唐峡与归峡、巫山峡，世称三峡，连亘七百里，重岩叠障，隐蔽天日，非亭午夜分，不见日月。《水经》云杜宇所凿。</p>
<p>　　<strong>烂柯山</strong></p>
<p>　　衢州府城南。一名石室。道书谓青霞第八洞天。晋樵者王质入山，见二童子弈，质置斧而观。童子与质一物，如枣核，食之不饥。局终，示质曰：“汝斧柯烂矣。”质归家，已百岁矣。</p>
<p>　　<strong>江郎山</strong></p>
<p>　　在江山。世传江氏兄弟三人登其巅，化为石，故名。山顶有池，产碧莲、金鲫。</p>
<p>　　<strong>金华山</strong></p>
<p>　　府城北。金星与婺女星争华，故名。又名长山，周三百六十余里，其最胜者曰金华洞，道书第三十六洞天。</p>
<p>　　<strong>四明山</strong></p>
<p>　　在余姚县。高三万八千丈，周二百一十里，由鄞小溪入，则称东四明；由余姚白水入，则称西四明；由奉化雪窦入，则直谓之四明。道经第九洞天也。峰凡二百八十有二，中有峰曰芙蓉，有汉隶刻石上，曰“四明山心”。其右有石窗。</p>
<p>　　<strong>天水池</strong></p>
<p>　　在重庆江津县。邑人春月游此，竞于池中摸石祈嗣，得石者生男，得瓦者生女，颇验。</p>
<p>　　<strong>大瀼水</strong></p>
<p>　　在奉节县。杜甫诗“瀼东瀼西一万家”，即此。郡人龙澄，尝于瀼中见一石盒，探取之，获玉印五，文字非世间篆籀。忽有神人诧曰：“玉印乃上帝所宝，昔授禹治水，水治复藏名山大川。今守护不谨耳！可亟投元处。”澄如其言。后登上第。</p>
<p>　　<strong>牛心山</strong></p>
<p>　　龙安府城之东。梁李龙迁葬此。武后时凿断山脉。玄宗幸蜀，有老人苏垣奏：龙州牛山，国之祖墓，今日蒙尘，乃则天掘凿所致也。玄宗命刺史修筑如旧。未几，诛禄山。</p>
<p>　　<strong>峨眉山</strong></p>
<p>　　眉州城南，来自岷山，连冈叠障，延袤三百余里，至此突起三峰，其二峰对峙，宛若蛾眉。</p>
<p>　　<strong>磨针溪</strong></p>
<p>　　彭山象耳山下，相传李白读书山中，学未成，弃去。过是溪，逢老媪方磨铁杵，白问故，媪曰：“欲作针耳。”白感其言，遂卒业。</p>
<p>　　<strong>长白山</strong></p>
<p>　　在开原东北千余里。横亘千里，其巅有潭，周八十里，深不可测，南流为鸭绿江，北流为混同江。</p>
<p>　　<strong>太行山</strong></p>
<p>　　怀庆府城北。王烈入山，忽闻山北雷声，往视之，裂开数百丈，石间一孔径尺，中有青泥流出，烈取抟即坚凝，气味如香粳饭。</p>
<p>　　<strong>神农涧</strong></p>
<p>　　在温县。神农采药至此，以杖画地，遂成涧。</p>
<p>　　<strong>卧龙岗</strong></p>
<p>　　南阳府城西南。即诸葛亮躬耕处，有三顾桥。</p>
<p>　　<strong>丹水</strong></p>
<p>　　在内乡县。《抱朴子》云：水有丹鱼，先夏至十日，夜伺之，鱼皆浮水，赤光如火，取其血涂足，可步行水上。</p>
<p>　　<strong>天中山</strong></p>
<p>　　汝宁府城北。在天地之中，故名。自古考日影测分数，莫正于此。</p>
<p>　　<strong>金龙池</strong></p>
<p>　　在平阳府城西南。晋永嘉中，有韩媪偶拾一巨卵，归育之，得婴儿，字曰“橛”，方四岁。刘渊筑平阳城不就，募能城者。橛因变为蛇，令媪举灰志其后，曰：“凭灰筑城，城可立就。”果然，渊怪之，遂投入山穴间，露尾数寸，忽有泉涌出，成此池。</p>
<p>　　<strong>五台山</strong></p>
<p>　　在五台县。五峰高出云汉，文殊师利所居。曰“清凉山”，即此。</p>
<p>　　<strong>尼山</strong></p>
<p>　　曲阜接泗水邹县界。颜氏祷此，而孔子生。记云：“颜氏升之谷，草木之叶皆上起；降之谷，草木之叶皆下垂。”</p>
<p>　　<strong>雷泽</strong></p>
<p>　　在曹州。泽中有雷神，龙身而人颊，鼓其腹则鸣。《史记》：“舜渔于雷泽。”即此。</p>
<p>　　<strong>鸣犊河</strong></p>
<p>　　在高唐。孔子将西见赵简子，闻杀窦鸣犊，临河而叹，因名。</p>
<p>　　<strong>濮水</strong></p>
<p>　　濮州上有庄周钓台。昔师延为纣作靡靡之乐。武王伐纣，师延自投濮水而死。后卫灵公夜止濮上，闻鼓琴声，召师涓听之。师涓曰：“此亡国之音也。”</p>
<p>　　<strong>牛山</strong></p>
<p>　　临淄。齐景公登牛山，流涕曰：“美哉国乎！若何去此而死也？”艾孔、梁丘据皆从而泣，晏子独笑。公问故，对曰：“使贤者不死，则太公、桓公常守之矣。勇者不死，则庄公、灵公常守之矣，吾君安得此位乎？至于君独欲常守，是不仁也。二子从而泣，是谄谀也。见此二者，臣所以窃笑。”公举觞自罚、罚二臣者。</p>
<p>　　<strong>愚公谷</strong></p>
<p>　　临淄愚公山之北。齐桓公逐鹿至此，问一老父：“何以名愚公谷？”对曰：“臣畜牛生犊，卖犊而买驹。少年谓牛不能生马，遂持驹去。邻人以臣为愚，故名。”</p>
<p>　　<strong>九华山</strong></p>
<p>　　青阳，旧名九子山。李白谓“九峰似莲华”，乃更今名。刘梦得尝爱终南、太、华，以为此外无奇；爱女几、荆山，以为此外无秀。及见九华，深悔前言之失也。</p>
<p>　　<strong>禹祁山</strong></p>
<p>　　姑苏城西，相传禹导吴江以泄具区，会诸侯于此。</p>
<p>　　<strong>洞庭山</strong></p>
<p>　　姑苏城西太湖中，一名包山，道书第九洞天。苏子美记：“有峰七十二，惟洞庭称雄。”</p>
<p>　　<strong>孔望山</strong></p>
<p>　　海州。孔子问官于郯子，尝登此望海。</p>
<p>　<strong>　夹谷山</strong></p>
<p>　　在赣榆。即孔子会齐侯处。</p>
<p>　　<strong>硕项湖</strong></p>
<p>　　在安东。秦时童谣云：“城门有血，当陷没。”有老姆忧惧，每旦往视。门者知其故，以血涂门，姆见之，即走。须臾，大水至，城果陷。高齐时，湖尝涸，城址尚存。</p>
<p>　　<strong>龙穴山</strong></p>
<p>　　六安上有张龙公祠，记云：张路斯颖上人，仕唐为宣城令，生九子，尝语其妻曰：“吾龙也。蓼人郑祥远亦龙也，据吾池。屡与之战，不胜，明日取决，令吾子射系鬣以青绢者郑也，绛绢者吾也。”子遂射中青绢者，郑怒，投合肥西山死。即今龙穴。</p>
<p>　　<strong>巢湖</strong></p>
<p>　　合肥。世传江水暴涨，沟有巨鱼万斤，三日而死，合郡食之。独一姥不食。忽遇老臾，曰：“此吾子也。汝不食其肉。吾可亡报耶？东门石龟目赤，城当陷。”姥曰往窥之。有稚子戏以朱傅龟目。姥见，急登山，而城陷，周四百余里。</p>
<p>　　<strong>滇池</strong></p>
<p>　　云南府城南。一名昆明池，周五百余里，产千叶莲。《史记》：“滇水源广末狭，有水倒流，故曰滇。”</p>
<p>　　<strong>金马山</strong></p>
<p>　　云南府城东，世传金马隐现于上。往西则碧鸡山，峰峦秀拔，为诸山长。俯瞰滇池，一碧万顷。汉宣帝时，方士言益州有金马碧鸡可祭祷而致，乃遣王褒入蜀。</p>
<p>　　<strong>大庾岭</strong></p>
<p>　　南雄府城北。一名梅岭。张九龄开凿成路，行者便之。上有云封寺、白猿洞。卢多逊南迁岭上，憩一酒家，问其姓，妪曰：“我中州仕族，有子为宰相卢多逊挟私窜以死。我且寓此岭，候其来。”多逊仓皇避去。</p>
<p>　　<strong>罗浮山</strong></p>
<p>　　在博罗。高三千六百丈，周三百余里，岭十五，峰四百三十二，洞八，大小石楼三，登之可望海。又有璇房瑶宫七十二所。《南越志》：罗浮第三十一岭半是巨竹，皆七八围，节长丈二，叶似芭蕉，谓之龙葱竹。</p>
<p>　　<strong>鳄溪</strong></p>
<p>　　在潮州府城东。一名恶溪。溪有鳄鱼，身黄色，四足，修尾，状如鼍，举止疾，口森锯齿，往往为人害。鹿行崖上。群鳄鸣吼，鹿怖坠岸，鳄即蚕食。</p>
<p>　　<strong>石钟山</strong></p>
<p>　　在湖口。下临深潭，微风鼓浪，水石相搏，响若洪钟。苏轼尝泛舟醉此。</p>
<p>　　<strong>麻姑山</strong></p>
<p>　　在建昌府城西。上有瀑布、龙岩、丹霞洞、碧莲池，皆奇境也。周四百余里，中多平地可耕。道书三十六洞天之一。麻姑修炼于此。</p>
<p>　　<strong>曲江池</strong></p>
<p>　　西安府城东南。汉武帝凿，每赐宴臣僚于此，池备彩舟，惟宰相学士登焉。宋子京尝夜饮曲江，偶寒，命取半臂，十余宠各送一枚，子京恐有去取，不敢服，冒寒而归。</p>
<p>　　<strong>岐山</strong></p>
<p>　　一名天柱山。《禹贡》：导汧及岐。太王邑于岐山之下，文王时凤鸣岐山，皆此。</p>
<p>　　<strong>君子津</strong></p>
<p>　　大同。古东胜州界上。汉桓帝时，有大贾继金至，死此，津长埋之。贾子寻父丧至，悉还其金。帝闻之曰：“君子也。”遂以名津。</p>
<p>　　<strong>柳毅井</strong></p>
<p>　　在君山。唐柳毅下第归，至泾阳，道遇牧羊妇，泣曰：“妾沿庭君小女，嫁泾川次郎，为婢所谮，见黜至此，敢寄尺牍。洞庭之阴有大橘树，击树三，当有应者。”毅如其言。忽见一叟引至灵虚殿，取书以进。洞庭君泣曰：“老夫之罪。”顷之，有赤龙拥一红妆至，即寄书女也。宴毅碧云宫，洞庭君弟钱唐君曰：“泾阳嫠妇欲托高义为姻。”毅不敢当，辞去。后再娶卢氏，即龙女也。</p>
</div>
</div>
<div class="bookvmiddle">
<a href="/guwen/bookv_19180.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19182.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
