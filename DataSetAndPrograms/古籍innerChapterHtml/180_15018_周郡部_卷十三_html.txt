
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·周郡部·卷十三_古诗文网
</title>
<meta content="○山南道上荆州《十道志》曰：荆州，江陵郡。汉旧县属南郡。《禹贡》曰：荆及衡阳惟荆州，(北据荆山，南及衡山之阳。)江、汉朝宗于海。(二水经此州而入海，有似于朝。)厥土惟涂泥，厥田惟下" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15018.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>周郡部·卷十三</b></span>
<a href="javascript:PlayBookv(15018)" style="margin-left:5px;"><img alt="" height="16" id="speakerimgBookv15018" src="/img/speaker.png" width="16"/></a>
<span id="bookvPlay15018" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○山南道上</p>
<p>　　荆州</p>
<p>　　《十道志》曰：荆州，江陵郡。汉旧县属南郡。</p>
<p>　　《禹贡》曰：荆及衡阳惟荆州，(北据荆山，南及衡山之阳。)江、汉朝宗于海。(二水经此州而入海，有似于朝。)厥土惟涂泥，厥田惟下中。</p>
<p>　　《春秋元命苞》曰：轸散为荆州，分为楚国。(荆之为言强也。阳盛物坚，其气急悍。)</p>
<p>　　《尔雅》曰：汉南曰荆州。</p>
<p>　　《周官·职方氏》曰：正南曰荆州，其山镇曰衡山，其薮泽曰云梦，其川江、汉，其浸颍、湛，其利丹、银、齿、革。</p>
<p>　　《晋元康地记》曰：荆州於古，蛮服之地。</p>
<p>　　《汉书》曰：临江闵王荣坐侵庙壖地为宫，上徵荣。荣行，祖於江陵北门，既上车，轴折车废。江陵父老流涕言曰："吾王不返矣！"王至，诣中尉府，郅都责讯王，王怒，自杀。</p>
<p>　　《汉书·地理志》曰：今之南郡、江夏、零陵、桂阳、武陵、长沙及汉中、汝南郡，尽楚分也。</p>
<p>　　《史记》曰：苏秦说威王曰："楚西有黔中、巫郡，东有夏州、海陵，南有洞庭、苍梧，北有陉塞、郇阳，地方五千里，带甲百万，车千乘，骑万匹，粟支十年，此霸王之资也。"</p>
<p>　　《淮南子》曰：楚地南卷沅、湘，北绕颍、泗，西苞巴、蜀，东裹郯、邳。颍、汝以为洫，江、汉以为池，垣之以邓林，绵之以方城。山高寻云霓，深溪肆无景。</p>
<p>　　《十三州志》曰：汉章帝建初二年，徙钜鹿王恭为江陵王，三公上言："江陵在京师正南，不可以封。"乃徙为安六王。</p>
<p>　　盛弘之《荆州记》曰：元嘉中，以京师根本之所寄，荆楚为重镇，上流之所总，拟周之分陕；晋、宋以降，此为西陕。</p>
<p>　　《释名》曰：荆州取名于荆山。又曰：荆，惊也。南蛮数寇，常置警备。</p>
<p>　　《左传》曰：楚子西沿汉溯江，将入郢。王在渚宫，下见之。</p>
<p>　　《十道志》曰：当阳县，旧县属南郡，广阳王子盖之所封。</p>
<p>　　《荆州记》曰：当阳，本楚之旧邑。《左氏传》云："楚潘崇伐麏，至于锡穴。"颍容《释例》云："麏，在当阳。"</p>
<p>　　《十道志》曰：公安县，汉孱陵县地，吴之南郡。</p>
<p>　　《荆州记》曰：刘备败于襄阳，南奔荆州，吴大帝封为左将军、荆州牧，城北而镇之。时人号备为左公，故名其城曰公安。</p>
<p>　　《古今地名》：松滋县，古鸠兹地，汉为庐江郡。</p>
<p>　　峡州</p>
<p>　　《十道志》曰：夷陵郡，春秋战国时并楚地。秦置三十六郡，属南郡。魏武於此置临江郡。梁置宜州。周武帝以州居三峡之口，改为峡州。</p>
<p>　　《史记》曰：秦昭王二十九年，秦将白起攻楚，烧夷陵。</p>
<p>　　《吴录》曰：蜀昭烈皇帝立宜都郡於西陵。</p>
<p>　　《宜都记》曰：郡城即陆抗攻步阐於此。</p>
<p>　　《荆渚记》曰：夷陵郡，居大江之上，即西通全蜀，故夷陵有安蜀古城。</p>
<p>　　《吴志》曰：陆逊上疏："夷陵要害，实国家之关限。若失之，非损一郡，荆州亦可忧也。"</p>
<p>　　《十道志》曰：宜郡县，本汉夷县，属南郡。</p>
<p>　　袁山松《宜都山川记》曰：南崖有山，名荆门；北对崖有山，名虎牙，故曰荆门虎牙，即楚之西塞。</p>
<p>　　归州</p>
<p>　　《十道志》曰：归州，巴东郡。在周为夔子国，属楚。秦并天下，为南郡之地。汉置秭归县。唐武德二年，割夔州之秭归、巴东二县置归州。</p>
<p>　　袁山松《记》曰：屈原此县人，既被流放，忽然暂归，其姊亦来，因名其地为秭归。(秭与姊同。)</p>
<p>　　《三国志》曰：吴置建平郡，即宜都之西部也。晋王濬自蜀江沿流伐吴。守将吾彦表皓曰："请增建平兵，若建平不下，晋师终不敢过。"皓不从。</p>
<p>　　复州</p>
<p>　　《十道志》曰：复州，竟陵郡。《禹贡》荆州之域。春秋战国时属楚。秦兼天下，属南郡。汉十三州，在荆州部，即江夏之竟陵县地。唐武德五年，为复州。</p>
<p>　　《郡国志》曰：沔阳县，即楚王地也。</p>
<p>　　《图经》曰：监利县，汉华容县。乾溪、章华台在焉。</p>
<p>　　郢州</p>
<p>　　《十道志》曰：郢州，富水郡。历代所属与竟陵郡同。二汉属江夏郡。晋、宋以来，为竟陵郡地。西魏属安州。后周武帝置郢州。随废。唐武德六年，为郢州。</p>
<p>　　《郡国志》曰：长寿县武陵山，《春秋》谓楚平王卒於樠木之下，即此山也。</p>
<p>　　凤州</p>
<p>　　《十道志》曰：凤州，河池郡。土地所属与金州同。在秦，陇西郡地。汉为故道县地。故道，今两当县是也。汉武改雍为凉，后为凉州之地。</p>
<p>　　《水经》曰：两当县，水出陈仓县之大散岭西南，流入故道川。谓之故道水，县因水取名。或云县西有两山相当，故名之。</p>
<p>　　《华阳国志》曰：河池，一名仇池。</p>
<p>　　郭仲产《秦州记》云：仇池山，一名仇维山，上有池似覆壶。前志云：是县以山得名。</p>
<p>　　《水经》曰：大散水流入黄花川。黄花县因水得名。</p>
<p>　　成州</p>
<p>　　《十道志》曰：成州，同谷郡。《禹贡》梁州之域，古西戎地。周省梁入雍，为白马氐国。</p>
<p>　　《史记·西南夷传》曰：自莋以东北，君长数十，冉駹为大。自冉駹以西北，君长数十，白马最大，皆氐类。</p>
<p>　　《后汉书》曰：河池，一名仇池，地方百顷，左右悉白马氐。</p>
<p>　　武州</p>
<p>　　《十道志》曰：武州，武都郡。土地所属与成州同，亦白马氐之地。</p>
<p>　　《汉书·西南夷传》曰：汉诛且兰、邛君，并杀莋侯，冉駹等皆震惧，请臣置吏。以为广西部。至元鼎六年，以白马氐地为武都郡。</p>
<p>　　《陇右记》曰：武都紫水有泥，其色紫而粘。贡之，用封玺书，故诏诰有紫泥之美。</p>
<p>　　《郡国志》曰：武帝沮水之西有角弩谷，即蜀将姜维剿五部溪蛮之所。</p>
<p>　　鱼豢《魏略》曰：文帝黄初元年，徙武都於美阳。在今雍州好畤县界，武都故城是也。</p>
<p>　　兴州</p>
<p>　　《十道志》曰：兴州，顺政郡。战国时白马氐之东境。秦并天下，为蜀郡地。汉元鼎六年，置武都郡。</p>
<p>　　《晋书》曰：怀帝永嘉中，氐之人杨茂搜据武都郡。子孙承嗣为氐王。</p>
<p>　　《周地图记》曰：郡有丙山，山有穴，即丙穴，其口向丙，因以为名。每春三月上旬，有鱼长八九寸，或二三日，联绵从穴出跃，相传名为嘉鱼。左太冲《蜀都赋》曰："嘉鱼出于丙穴。"</p>
<p>　　宕州</p>
<p>　　《十道志》：宕州，怀道郡。《禹贡》梁州之域，古羌地。周为雍州之境。秦、汉、魏、晋，诸羌据之。</p>
<p>　　《魏书》曰：梁弥忽匆者，宕昌羌也。其先常为羌，祖勤自称宕昌王。弥忿世祖初求内附，遂拜弥忿为宕昌王，因封其地为宕昌藩。即今宕州。</p>
<p>　　扶州</p>
<p>　　《十道志》曰：扶州，同昌郡。《禹贡》梁州之域，实西戎之地。周省梁入雍，为雍州地。秦、汉、魏、晋，并属蕃夷。</p>
<p>　　《后魏书》曰：废帝前元年，西逐吐谷浑，定阴平，於此置邓州及邓宁郡，取前羌部落所居为之名。时又置怗夷县，属封统郡，以戎夷宁怗为义也。</p>
<p>　　《周地图记》曰：魏废帝置同昌县，属封统郡。</p>
<p>　　文州</p>
<p>　　《十道志》曰：文州，阴平郡。《禹贡》梁州之域。周为雍州之境。战国时氐羌据焉。汉武时开西南夷，置阴平道以统其众。</p>
<p>　　《蜀志》曰：邓艾自阴平景谷步道悬兵束马，经江油出绵竹。</p>
<p>　　《华阳国志》曰：晋永平之后，羌虏数叛，遂立为郡以遏之。</p>
<p>　　《舆地志》曰：晋永嘉之末，太守王鉴以郡降李雄。晋人因是悉流移於蜀、汉，其氐羌并属杨茂搜，此后不复为正朔所颁。</p>
<p>　　利州</p>
<p>　　《十道志》曰：利州，益昌郡。土地所属与金州同。春秋战国时并属蜀侯。汉葭萌县地。</p>
<p>　　《华阳国志》曰：昔蜀王封其弟於汉中，号曰苴侯，因命其地曰葭萌。苴侯与巴王通好，巴与蜀为仇，故蜀王怒，伐苴。苴侯奔巴，求救於秦。秦乃伐蜀，遂灭蜀，及巴、苴，置巴、蜀二郡。</p>
<p>　　《水经》曰：益昌有小剑城，去大剑城三十里，连山绝险，飞阁通衢，故谓之剑阁也。</p>
<p>　　《蜀志》曰：先主使陈戎绝马鸣阁。魏武闻之，喜曰："此阁乃汉中之平阴，乃咽喉之要路。"(马鸣阁在益昌县。)</p>
<p>　　夔州</p>
<p>　　《十道志》曰：夔州，云安郡。春秋时为鱼国。秦并天下，为巴郡地。汉为鱼复县。</p>
<p>　　《左传》曰：庸蛮叛楚，楚庄王伐之，七遇皆北，唯禆、儵、鱼人实逐之。杜曰：禆、儵、鱼三巴，今鱼复县也。</p>
<p>　　《汉志》曰：江关都尉理鱼复，有橘官。</p>
<p>　　《郡国记》曰：白帝城，即公孙述至鱼复，有白龙出井中，因号鱼复为白帝城。刘备因改鱼复为永安。又《后汉书》：公孙述自以承汉土德，故号曰白帝城。</p>
<p>　　《蜀志》曰：罗宪为领军，守永安，闻魏军平蜀，三日哭於都亭。</p>
<p>　　《荆州图副》曰：永安宫南一里渚下平碛上有诸葛孔明八阵图，聚细石为之，各高五丈，皆棋布相当，中间相去九尺，正中开南北巷，悉广五尺。或为人散乱，及为夏水所没，至冬水退，依然如故。</p>
<p>　　《荆州记》曰：垒西聚石为八行，行八聚，谓之八阵图。因曰八阵既成，自今行师不复败。后见，莫能了之。桓宣武伐蜀见之，曰："此常山蛇势也。"</p>
<p>　　开州</p>
<p>　　《十道志》曰：开州，盛山郡。本汉朐〈月忍〉县之地。</p>
<p>　　合州</p>
<p>　　《图经》曰：合州，巴川郡。秦、汉属巴郡。宋置东宕渠郡。西魏置合州。</p>
<p>　　忠州</p>
<p>　　《十道志》曰：忠州，南宾郡。土地所属与夔州同。谯周《巴记》曰："后汉献帝初平六年，临江县属永宁郡。建安中，改永宁为巴东郡，临江仍属焉。"《续汉志》曰："和帝永元中，分枳县置平都县。"(平都即今丰都县也。)</p>
<p>　　《史记》：苏代曰："楚得枳而国亡。"</p>
<p>　　万州</p>
<p>　　《十道志》曰：万州，南浦郡。土地所属与通州同。汉为巴郡朐〈月忍〉县地。</p>
<p>　　《续汉志》曰：朐〈月忍〉，属巴郡。(朐音蠢；〈月忍〉，如尹切。)</p>
<p>　　《寻江源记》曰：梁山东西数千里，望之若长云垂天。《剑阁铭》曰："岩岩梁山，积石峨峨。"</p>
<p>　　又曰：景穴有嘉鱼，其味甚美。景穴，在梁山县柏枝山。</p>
<p>　　阆州</p>
<p>　　《图经》曰：阆州，阆中郡。《禹贡》梁州之域。春秋为巴国之地。秦、汉为巴郡。</p>
<p>　　《华阳国志》曰：巴子后理阆中。</p>
<p>　　《地形志》曰：阆中居蜀汉之半，当东道要冲。今郡城即古之阆中城，后谓之隆城是也。</p>
<p>　　《后魏典略》曰：此州古有隆城，坚险，因置隆州。寻又立盘龙郡，以郡中有盘龙山为名。</p>
<p>　　《三巴记》曰：阆中有渝水，賨民锐气喜舞。故高祖乐其猛锐，数观其舞，使乐人习之，故乐府中有巴渝舞。</p>
<p>　　果州</p>
<p>　　《十道志》曰：果州，南充郡。《禹贡》梁州之域。春秋战国并属巴子国。秦惠王灭巴、蜀，是为巴郡地。自汉至晋，为安汉县。</p>
<p>　　《华阳国志》曰：汉献帝初平元年，刘璋分垫江上为巴郡，理此县。</p>
<p>　　《周地图记》曰：相如县有相如坪、相如故宅，因以名县。</p>
<p>　　《郡国志》曰：冯绲为车骑将军，於此镌崖十有馀处。今果山有车骑崖。</p>
<p>　　《益州记》曰：南充县西有大昆井，即古之盐井也。</p>
<p>　　《唐书》曰：贞元中，谢真人於郡紫极宫上昇，万目所睹，郡郭是夕，处处有虹霓云气。</p>
</div>
</div>
<div class="bookvmiddle">
<a href="/guwen/bookv_15017.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15019.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
