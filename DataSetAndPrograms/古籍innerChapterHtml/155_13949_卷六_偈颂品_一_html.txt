
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
楞伽经·卷六·偈颂品·一_古诗文网
</title>
<meta content="尔时，世尊欲重宣此修多罗中诸广义故，而说偈言： “诸法不坚固， 皆从分别生，　　以分别即空， 所分别非有。　　由虚妄分别， 是则有识生，　　八九识种种， 如海众波浪。　　习气常增长" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_13949.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷六·偈颂品·一</b></span>
<a href="javascript:PlayBookv(13949)" style="margin-left:5px;"><img alt="" height="16" id="speakerimgBookv13949" src="/img/speaker.png" width="16"/></a>
<span id="bookvPlay13949" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%ae%9e%e5%8f%89%e9%9a%be%e9%99%80%e8%af%91">实叉难陀译</a></p>
<div class="contson">
<p>　　尔时，世尊欲重宣此修多罗中诸广义故，而说偈言： </p>
<p>　　“诸法不坚固， 皆从分别生，<br/>　　以分别即空， 所分别非有。<br/>　　由虚妄分别， 是则有识生，<br/>　　八九识种种， 如海众波浪。<br/>　　习气常增长， 槃根坚固依，<br/>　　心随境界流， 如铁于礠石。<br/>　　众生所依性， 远离诸计度，<br/>　　及离智所知， 转依得解脱。 </p>
<p>　　“得如幻三昧， 超过于十地，<br/>　　观见心王时， 想识皆远离。<br/>　　尔时心转依， 是则为常住，<br/>　　在于莲华宫， 幻境之所起。<br/>　　既住彼宫已， 自在无功用，<br/>　　利益诸众生， 如众色摩尼。 </p>
<p>　　“无有为无为， 唯除妄分别，<br/>　　愚夫迷执取， 如石女梦子。<br/>　　应知补伽罗， 蕴界诸缘等，<br/>　　悉空无自性， 无生有非有。<br/>　　我以方便说， 而实无有相，<br/>　　愚夫妄执取， 能相及所相。 </p>
<p>　　“一切知非知， 一切非一切，<br/>　　愚夫所分别， 佛无觉自他。<br/>　　诸法如幻梦， 无生无自性，<br/>　　以皆性空故， 无有不可得。<br/>　　我唯说一性， 离于妄计度，<br/>　　自性无有二， 众圣之所行。 </p>
<p>　　“如四大不调， 变吐见萤光，<br/>　　所见皆非有， 世间亦如是。<br/>　　犹如幻所现， 草木瓦砾等，<br/>　　彼幻无所有， 诸法亦如是。<br/>　　非取非所取， 非缚非所缚，<br/>　　如幻如阳焰， 如梦亦如翳。 </p>
<p>　　“若欲见真实， 离诸分别取，<br/>　　应修真实观， 见佛必无疑。<br/>　　世间等于梦， 色资具亦尔，<br/>　　若能如是见， 身为世所尊。<br/>　　三界由心起， 迷惑妄所见，<br/>　　离妄无世间， 知已转染依。 </p>
<p>　　“愚夫之所见， 妄谓有生灭；<br/>　　智者如实观， 不生亦不灭。<br/>　　常行无分别， 远离心心法，<br/>　　住色究竟天， 离诸过失处。<br/>　　于彼成正觉， 具力通自在，<br/>　　及诸胜三昧， 现化于此成。 </p>
<p>　　“化身无量亿， 遍游一切处，<br/>　　令愚夫得闻， 如响难思法。<br/>　　远离初中后， 亦离于有无，<br/>　　非多而现多， 不动而普遍。<br/>　　说众生身中， 所覆之性质，<br/>　　迷惑令幻有， 非幻为迷惑。 </p>
<p>　　“由心迷惑故， 一切皆悉有，<br/>　　以此相系缚， 藏识起世间。<br/>　　如是诸世间， 唯有假施设，<br/>　　诸见如暴流， 行于人法中。<br/>　　若能如是知， 是则转所依，<br/>　　乃为我真子， 成就随顺法。 </p>
<p>　　“愚夫所分别， 坚湿暖动法，<br/>　　假名无有实， 亦无相所相。<br/>　　身形及诸根， 皆以八物成，<br/>　　凡愚妄计色， 迷惑身笼槛。<br/>　　凡愚妄分别， 因缘和合生，<br/>　　不了真实相， 流转于三有。 </p>
<p>　　“识中诸种子， 能现心境界，<br/>　　愚夫起分别， 妄计于二取。<br/>　　无明爱及业， 诸心依彼生，<br/>　　以是我了知， 为依他起性。<br/>　　妄分别有物， 迷惑心所行，<br/>　　此分别都无， 迷妄计为有。 </p>
<p>　　“心为诸缘缚， 生起于众生；<br/>　　诸缘若远离， 我说无所见。<br/>　　已离于众缘， 自相所分别，<br/>　　身中不复起， 我为无所行。<br/>　　众生心所起， 能取及所取，<br/>　　所见皆无相， 愚夫妄分别。<br/>　　显示阿赖耶， 殊胜之藏识，<br/>　　离于能所取， 我说为真如。 </p>
<p>　　“蕴中无有人， 无我无众生，<br/>　　生唯是识生， 灭亦唯识灭。<br/>　　犹如画高下， 虽见无所有，<br/>　　诸法亦如是， 虽见而非有。<br/>　　如乾闼婆城， 亦如热时焰，<br/>　　所见恒如是， 智观不可得。 </p>
<p>　　“因缘及譬喻， 以此而立宗，<br/>　　乾城梦火轮， 阳焰日月光。<br/>　　火焰毛等喻， 以此显无生，<br/>　　世分别皆空， 迷惑如幻梦。<br/>　　见诸有不生， 三界无所依，<br/>　　内外亦如是， 成就无生忍，<br/>　　得如幻三昧， 及以意生身，<br/>　　种种诸神通， 诸力及自在。 </p>
<p>　　“诸法本无生， 空无有自性；<br/>　　迷惑诸因缘， 而谓有生灭。<br/>　　愚夫妄分别， 以心而现心，<br/>　　及现于外色， 而实无所有。<br/>　　如定力观见， 佛像与骨锁，<br/>　　及分析大种， 假施设世间。 </p>
<p>　　“身资及所住， 此三为所取；<br/>　　意取及分别， 此三为能取。<br/>　　迷惑妄计著， 以能所分别，<br/>　　但随文字境， 而不见真实。<br/>　　行者以慧观， 诸法无自性，<br/>　　是时住无相， 一切皆休息。 </p>
<p>　　“如以墨涂鸡， 无智者妄取；<br/>　　实无有三乘， 愚夫不能见。<br/>　　若见诸声闻， 及以辟支佛，<br/>　　皆大悲菩萨， 变化之所现。<br/>　　三界唯是心， 分别二自性，<br/>　　转依离人法， 是则为真如。 </p>
<p>　　“日月灯光焰， 大种及摩尼，<br/>　　无分别作用， 诸佛亦如是。<br/>　　诸法如毛轮， 远离生住灭，<br/>　　亦离常无常， 染净亦如是。<br/>　　如著陀都药， 见地作金色，<br/>　　而实彼地中， 本无有金相。<br/>　　愚夫亦如是， 无始迷乱心，<br/>　　妄取诸有实， 如幻如阳焰。 </p>
<p>　　“应观一种子， 与非种同印，<br/>　　一种一切种， 是名心种种。<br/>　　种种子为一， 转依为非种，<br/>　　平等同法印， 悉皆无分别。<br/>　　种种诸种子， 能感诸趣生，<br/>　　种种众杂苦， 名一切种子。 </p>
<p>　　“观诸法自性， 迷惑不待遣；<br/>　　物性本无生， 了知即解脱。<br/>　　定者观世间， 众色由心起，<br/>　　无始心迷惑， 实无色无心。<br/>　　如幻与乾城， 毛轮及阳焰，<br/>　　非有而现有， 诸法亦如是。 </p>
<p>　　“一切法不生， 唯迷惑所见；<br/>　　以从迷妄生， 愚妄计著二。<br/>　　由种种习气， 生诸波浪心；<br/>　　若彼习断时， 心浪不复起。<br/>　　心缘诸境起， 如画依于壁，<br/>　　不尔虚空中， 何不起于画？ </p>
<p>　　“若缘少分相， 令心得生者；<br/>　　心既从缘起， 唯心义不成。<br/>　　心性本清净， 犹若净虚空；<br/>　　令心还取心， 由习非异因。<br/>　　执著自心现， 令心而得起，<br/>　　所见实非外， 是故说唯心。 </p>
<p>　　“藏识说名心， 思量以为意，<br/>　　能了诸境界， 是则名为识。<br/>　　心常为无记， 意具二种行，<br/>　　现在识通具， 善与不善等。<br/>　　证乃无定时， 超地及诸刹，<br/>　　亦越于心量， 而住无相果。 </p>
<p>　　“所见有与无， 及以种种相，<br/>　　皆是诸愚夫， 颠倒所执著。<br/>　　智若离分别， 物有则相违，<br/>　　由心故无色， 是故无分别。<br/>　　诸根犹如幻， 境界悉如梦，<br/>　　能作及所作， 一切皆非有。 </p>
<p>　　“世谛一切有， 第一义则无；<br/>　　诸法无性性， 说为第一义。<br/>　　于无自性中， 因诸言说故，<br/>　　而有物起者， 是名为俗谛。<br/>　　若无有言说， 所起物亦无，<br/>　　世谛中无有， 有言无事者。<br/>　　颠倒虚妄法， 而实不可得；<br/>　　若倒是有者， 则无无自性。<br/>　　以有无性故， 而彼颠倒法，<br/>　　一切诸所有， 是皆不可得。 </p>
<p>　　“恶习熏于心， 所现种种相，<br/>　　迷惑谓心外， 妄取诸色像。<br/>　　分别无分别， 分别是可断，<br/>　　无分别能见， 实性证真空。<br/>　　无明熏于心， 所现诸众生，<br/>　　如幻象马等， 及树叶为金。 </p>
<p>　　“犹如翳目者， 迷惑见毛轮；<br/>　　愚夫亦如是， 妄取诸境界。<br/>　　分别所分别， 及起分别者，<br/>　　转所转转因， 因此六解脱。<br/>　　由于妄计故， 无地无诸谛，<br/>　　亦无诸刹土， 化佛及二乘。 </p>
<p>　　“心起一切法， 一切处及身，<br/>　　心性实无相， 无智取种种。<br/>　　分别迷惑相， 是名依他起；<br/>　　相中所有名， 是则为妄计；<br/>　　诸缘法和合， 分别于名相，<br/>　　此等皆不生， 是则圆成实。 </p>
<p>　　“十方诸刹土， 众生菩萨中，<br/>　　所有法报佛， 化身及变化，<br/>　　皆从无量寿， 极乐界中出，<br/>　　于方广经中， 应知密意说。<br/>　　所有佛子说， 及诸导师说，<br/>　　悉是化身说， 非是实报佛。 </p>
<p>　　“诸法无有生， 彼亦非非有，<br/>　　如幻亦如梦， 如化如乾城。<br/>　　种种由心起， 种种由心脱，<br/>　　心起更非余， 心灭亦如是。<br/>　　以众生分别， 所现虚妄相；<br/>　　唯心实无境， 离分别解脱。 </p>
<p>　　“由无始积集， 分别诸戏论，<br/>　　恶习之所熏， 起此虚妄境。<br/>　　妄计自性故， 诸法皆无生；<br/>　　依止于缘起， 众生迷分别。<br/>　　分别不相应， 依他即清净，<br/>　　所住离分别， 转依即真如。 </p>
<p>　　“勿妄计虚妄， 妄计即无实，<br/>　　迷惑妄分别， 取所取皆无。<br/>　　分别见外境， 是妄计自性，<br/>　　由此虚妄计， 缘起自性生。<br/>　　邪见诸外境， 无境但是心，<br/>　　如理正观察， 能所取皆灭。<br/>　　如愚所分别， 外境实非有，<br/>　　习气扰浊心， 似外境而转。<br/>　　已灭二分别， 智契于真如，<br/>　　起于无影像， 难思圣所行。 </p>
<p>　　“依父母和合， 如酥在于瓶，<br/>　　阿赖耶意俱， 令赤白增长。<br/>　　闭尸及稠胞， 秽业种种生，<br/>　　业风增四大， 出生如果熟。<br/>　　五与五及五， 疮窍有九种，<br/>　　爪甲齿毛具， 满足即便生。<br/>　　初生犹粪虫， 亦如人睡觉，<br/>　　眼开见于色， 分别渐增长。<br/>　　分别决了已， 唇齶等和合，<br/>　　始发于语言， 犹如鹦鹉等。 </p>
<p>　　“随众生意乐， 安立于大乘，<br/>　　非恶见行处， 外道不能受。<br/>　　自内所证乘， 非计度所行，<br/>　　愿说佛灭后， 谁能受持此？<br/>　　大慧汝应知， 善逝涅槃后，<br/>　　未来世当有， 持于我法者。<br/>　　南天竺国中， 大名德比丘，<br/>　　厥号为龙树， 能破有无宗。<br/>　　世间中显我， 无上大乘法，<br/>　　得初欢喜地， 往生安乐国。 </p>
<p>　　“众缘所起义， 有无俱不可；<br/>　　缘中妄计物， 分别于有无，<br/>　　如是外道见， 远离于我法。<br/>　　一切法名字， 生处常随逐，<br/>　　已习及现习， 展转共分别。<br/>　　若不说于名， 世间皆迷惑；<br/>　　为除迷惑故， 是故立名言。 </p>
<p>　　“愚分别诸法， 迷惑于名字，<br/>　　及以诸缘生， 是三种分别。<br/>　　以不生不灭， 本性如虚空，<br/>　　自性无所有， 是名妄计相。<br/>　　如幻影阳焰， 镜像梦火轮，<br/>　　如响及乾城， 是则依他起。<br/>　　真如空不二， 实际及法性，<br/>　　皆无有分别， 我说是圆成。 </p>
<p>　　“语言心所行， 虚妄堕二边，<br/>　　慧分别实谛， 是慧无分别。<br/>　　于智者所现， 于愚则不现，<br/>　　如是智所现， 一切法无相。<br/>　　如假金璎珞， 非金愚谓金；<br/>　　诸法亦如是， 外道妄计度。 </p>
<p>　　“诸法无始终， 住于真实相，<br/>　　世间皆无作， 妄计不能了。<br/>　　过去所有法， 未来及现在，<br/>　　如是一切法， 皆悉是无生。<br/>　　诸缘和合故， 是故说有法；<br/>　　若离于和合， 不生亦不灭。 </p>
<p>　　“而诸缘起法， 一异不可得，<br/>　　略说以为生， 广说则为灭。<br/>　　一是不生空， 一复是生空，<br/>　　不生空为胜， 生空则灭坏。<br/>　　真如空实际， 涅槃及法界，<br/>　　种种意生身， 我说皆异名。 </p>
<p>　　“于诸经律论， 而起净分别；<br/>　　若不了无我， 依教不依义。<br/>　　众生妄分别， 所见如兔角，<br/>　　分别即迷惑， 如渴兽逐焰。<br/>　　由于妄执著， 而起于分别；<br/>　　若离妄执因， 分别则不起。 </p>
<p>　　“甚深大方广， 知诸刹自在，<br/>　　我为佛子说， 非为诸声闻。<br/>　　三有空无常， 远离我我所，<br/>　　我为诸声闻， 如是总相说。<br/>　　不著一切法， 寂静独所行，<br/>　　思念辟支果， 我为彼人说。 </p>
<p>　　“身是依他起， 迷惑不自见，<br/>　　分别外自性， 而令心妄起。<br/>　　报得及加持， 诸趣种类生，<br/>　　及梦中所得， 是神通四性。<br/>　　梦中之所得， 及以佛威力，<br/>　　诸趣种类等， 皆非报得通。 </p>
<p>　　“习气熏于心， 似物而影起，<br/>　　凡愚未能悟， 是故说为生。<br/>　　随于妄分别， 外相几时有，<br/>　　尔所时增妄， 不见自心迷。<br/>　　何以说有生， 而不说所见？<br/>　　无所见而见， 为谁云何说？<br/>　　心体自本净， 意及诸识俱，<br/>　　习气常熏故， 而作诸浊乱。<br/>　　藏识舍于身， 意乃求诸趣，<br/>　　识述似境界， 见已而贪取。<br/>　　所见唯自心， 外境不可得；<br/>　　若修如是观， 舍妄念真如。 </p>
<p>　　“诸定者境界， 业及佛威力，<br/>　　此三不思议， 难思智所行。<br/>　　过未补伽罗， 虚空及涅槃，<br/>　　我随世俗事， 真谛离文字。<br/>　　二乘及外道， 同依止诸见，<br/>　　迷惑于唯心， 妄分别外境。<br/>　　罗汉辟支佛， 及以佛菩提，<br/>　　种子坚成就， 梦佛灌其顶。<br/>　　心幻趣寂静， 何为说有无？<br/>　　何处及为谁？ 何故愿为说。 </p>
<p>　　“迷惑于唯心， 故说幻有无，<br/>　　生灭相相应， 相所相平等，<br/>　　分别名意识， 及与五识俱，<br/>　　如影像暴流， 从心种子起。<br/>　　若心及与意， 诸识不起者，<br/>　　即得意生身， 亦得于佛地。 </p>
<p>　　“诸缘及蕴界， 人法之自相，<br/>　　皆心假施设， 如梦及毛轮。<br/>　　观世如幻梦， 依止于真实；<br/>　　真实离诸相， 亦离因相应。<br/>　　圣者内所证， 常住于无念；<br/>　　迷惑因相应， 执世间为实。 </p>
<p>　　“一切戏论灭， 迷惑则不生；<br/>　　随有迷分别， 痴心常现起。<br/>　　诸法空无性， 而是常无常，<br/>　　生论者所见， 非是无生论。<br/>　　一异俱不俱， 自然及自在，<br/>　　时微尘胜性， 缘分别世间。 </p>
<p>　　“识为生死种， 有种故有生，<br/>　　如画依于壁， 了知即便灭。<br/>　　譬如见幻人， 而有幻生死；<br/>　　凡愚亦如是， 痴故起缚脱。<br/>　　内外二种法， 及以彼因缘，<br/>　　修行者观察， 皆住于无相。 </p>
<p>　　“习气不离心， 亦不与心俱，<br/>　　虽为习所缠， 心相无差别。<br/>　　心如白色衣， 意识习为垢，<br/>　　垢习之所污， 令心不显现。<br/>　　我说如虚空， 非有亦非无，<br/>　　藏识亦如是， 有无皆远离。<br/>　　意识若转依， 心则离浊乱，<br/>　　我说心为佛， 觉了一切法。 </p>
<p>　　“永断三相续， 亦离于四句，<br/>　　有无皆舍离， 诸有恒如幻。<br/>　　前七地心起， 故有二自性；<br/>　　余地及佛地， 悉是圆成实。<br/>　　欲色无色界， 及以于涅槃，<br/>　　于彼一切身， 皆是心境界。<br/>　　随其有所得， 是则迷惑起；<br/>　　若觉自心已， 迷惑则不生。 </p>
<p>　　“我立二种法， 诸相及以证，<br/>　　以四种理趣， 方便说成就。<br/>　　见种种名相， 是迷惑分别；<br/>　　若离于名相， 性净圣所行。<br/>　　随能所分别， 则有妄计相；<br/>　　若离彼分别， 自性圣所行。 </p>
<p>　　“心若解脱时， 则常恒真实；<br/>　　种性及法性， 真如离分别。<br/>　　以有清净心， 而有杂染现；<br/>　　无净则无染， 真净圣所行。<br/>　　世间从缘生， 增长于分别，<br/>　　观彼如幻梦， 是时即解脱。 </p>
<p>　　“种种恶习气， 与心和合故，<br/>　　众生见外境， 不睹心法性。<br/>　　心性本清净， 不生诸迷惑，<br/>　　迷从恶习起， 是故不见心。<br/>　　唯迷惑即真， 真实非余处，<br/>　　以诸行非行， 非余处见故。 </p>
<p>　　“若观诸有为， 远离相所相，<br/>　　以离众相故， 见世唯自心。<br/>　　安住于唯心， 不分别外境，<br/>　　住真如所缘， 超过于心量。<br/>　　若超过心量， 亦超于无相，<br/>　　以住无相者， 不见于大乘。<br/>　　行寂无功用， 净修诸大愿，<br/>　　及我最胜智， 无相故不见。 </p>
<p>　　“应观心所行， 亦观智所行，<br/>　　观见慧所行， 于相无迷惑。<br/>　　心所行苦谛， 智所行是集，<br/>　　余二及佛地， 皆是慧所行。<br/>　　得果与涅槃， 及以八圣道，<br/>　　觉了一切法， 是佛清净智。 </p>
<p>　　“眼根及色境， 空明与作意，<br/>　　故令从藏识， 众生眼识生。<br/>　　取者能所取， 名事俱无有，<br/>　　无因妄分别， 是为无智者。<br/>　　名义互不生， 名义别亦尔，<br/>　　计因无因生， 不离于分别。<br/>　　妄谓住实谛， 随见施设说，<br/>　　一性五不成， 舍离于谛义。 </p>
<p>　　“戏论于有无， 应超此等魔，<br/>　　以见无我故， 不妄求诸有。<br/>　　计作者为常， 咒术与诤论，<br/>　　实谛离言说， 而见寂灭法。<br/>　　依于藏识故， 而得有意转；<br/>　　心意为依故， 而有诸识生。<br/>　　虚妄所立法， 及心性真如，<br/>　　定者如是观， 通达唯心性。 </p>
<p>　　“观意与相事， 不念常无常，<br/>　　及以生不生， 不分别二义。<br/>　　从于阿赖耶， 生起于诸识，<br/>　　终不于一义， 而生二种心。<br/>　　由见自心故， 非空非言说；<br/>　　若不见自心， 为见网所缚。 </p>
<p>　　“诸缘无有生， 诸根无所有，<br/>　　无贪无蕴界， 悉无诸有为；<br/>　　本无诸业报， 无作无有为，<br/>　　执著本来无， 无缚亦无脱；<br/>　　无有无记法， 法非法皆无，<br/>　　非时非涅槃， 法性不可得；<br/>　　非佛非真谛， 非因亦非果，<br/>　　非倒非涅槃， 非生亦非灭；<br/>　　亦无十二支， 边无边非有，<br/>　　一切见皆断， 我说是唯心。 </p>
<p>　　“烦恼业与身， 及业所得果，<br/>　　皆如焰如梦， 如乾闼婆城。<br/>　　以住唯心故， 诸相皆舍离；<br/>　　以住唯心故， 能见于断常。<br/>　　涅槃无诸蕴， 无我亦无相，<br/>　　以入于唯心， 转依得解脱。 </p>
<p>　　“恶习为因故， 外现于大地，<br/>　　及以诸众生， 唯心无所见。<br/>　　身资土影像， 众生习所现，<br/>　　心非是有无， 习气令不显。<br/>　　垢现于净中， 非净现于垢；<br/>　　如云翳虚空， 心不现亦尔。 </p>
<p>　　“妄计性为有， 于缘起则无，<br/>　　以妄计迷执， 缘起无分别。<br/>　　非所造皆色， 有色非所造，<br/>　　梦幻焰乾城， 此等非所造。<br/>　　若于缘生法， 谓实及不实，<br/>　　此人决定依， 一异等诸见。 </p>
<p>　　“声闻有三种， 愿生与变化，<br/>　　及离贪瞋等， 从于法所生。<br/>　　菩萨亦三种， 未有诸佛相，<br/>　　思念于众生， 而现于佛像。<br/>　　众生心所现， 皆从习气生，<br/>　　种种诸影像， 如星云日月。 </p>
<p>　　“若大种是有， 可有所造生；<br/>　　大种无性故， 无能相所相。<br/>　　大种是能造， 地等是所造；<br/>　　大种本无生， 故无所造色。<br/>　　假实等诸色， 及幻所造色，<br/>　　梦色乾城色， 焰色为第五。 </p>
<p>　　“一阐提五种， 种性五亦然；<br/>　　五乘及非乘， 涅槃有六种。<br/>　　诸蕴二十四， 诸色有八种；<br/>　　佛有二十四， 佛子有二种；<br/>　　法门有百八， 声闻有三种；<br/>　　诸佛刹唯一， 佛一亦复然；<br/>　　解脱有三种， 心流注有四；<br/>　　无我有六种， 所知亦有四。<br/>　　远离于作者， 及离诸见过，<br/>　　内自证不动， 是无上大乘。<br/>　　生及与不生， 有八种九种，<br/>　　一念与渐次， 证得宗唯一。<br/>　　无色界八种， 禅差别有六，<br/>　　辟支诸佛子， 出离有七种。 </p>
<p>　　“三世悉无有， 常无常亦无，<br/>　　作业及果报， 皆如梦中事。<br/>　　诸佛本不生， 为声闻佛子，<br/>　　心恒不能见， 如幻等法故，<br/>　　故于一切刹， 从兜率入胎，<br/>　　初生及出家， 不从生处生。<br/>　　为流转众生， 而说于涅槃，<br/>　　诸谛及诸刹， 随机令觉悟。 </p>
<p>　　“世间洲树林， 无我外道行，<br/>　　禅乘阿赖耶， 果境不思议。<br/>　　星宿月种类， 诸王诸天种，<br/>　　乾闼夜叉种， 皆因业爱生。<br/>　　不思变易死， 犹与习气俱；<br/>　　若死永尽时， 烦恼网已断。 </p>
<p>　　“财谷与金银， 田宅及僮仆，<br/>　　象马牛羊等， 皆悉不应畜。<br/>　　不卧穿孔床， 亦不泥涂地，<br/>　　金银铜钵等， 皆悉不应畜。<br/>　　土石及与铁， 螺及玻瓈器，<br/>　　满于摩竭量， 随钵故听畜。<br/>　　常以青等色， 牛粪泥果叶，<br/>　　染白钦婆等， 令作袈裟色；<br/>　　四指量刀子， 刀如半月形，<br/>　　为以割截衣， 修行者听畜。<br/>　　勿学工巧明， 亦不应卖买，<br/>　　若须使净人， 此法我所说。 </p>
<p>　　“常守护诸根， 善解经律义，<br/>　　不狎诸俗人， 是名修行者。<br/>　　树下及岩穴， 野屋与冢间，<br/>　　草窟及露地， 修行者应住。<br/>　　冢间及余处， 三衣常随身；<br/>　　若阙衣服时， 来施者应受。 </p>
<p>　　“乞食出游行， 前视一寻地，<br/>　　摄念而行乞， 犹如蜂采华。<br/>　　闹众所集处， 众杂比丘尼，<br/>　　活命与俗交， 皆不应乞食。<br/>　　诸王及王子， 大臣与长者，<br/>　　修行者乞食， 皆不应亲近。<br/>　　生家及死家， 亲友所爱家，<br/>　　僧尼和杂家， 修行者不食。<br/>　　寺中烟不断， 常作种种食，<br/>　　及故为所造， 修行者不食。 </p>
<p>　　“行者观世间， 能相与所相，<br/>　　皆悉离生灭， 亦离于有无。</p>
</div>
</div>
<div class="bookvmiddle">
<a href="/guwen/bookv_13948.aspx">上一章</a>
<a href="/guwen/book_155.aspx" style="border:0px;line-height:27px; height:27px;">目录</a>
<a href="/guwen/bookv_13950.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
