
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·天部·卷五_古诗文网
</title>
<meta content="○星上《释名》曰：星，散也，列位布散也。宿，宿也，星各止宿其所也。《说文》曰：万物之精，上为列星。《三五历记》曰：星者，元气之英，水之精也。《易》曰：日中见斗，幽不明也。又曰：在天" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14856.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>天部·卷五</b></span>
<a href="javascript:PlayBookv(14856)" style="margin-left:5px;"><img alt="" height="16" id="speakerimgBookv14856" src="/img/speaker.png" width="16"/></a>
<span id="bookvPlay14856" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○星上</p>
<p>　　《释名》曰：星，散也，列位布散也。宿，宿也，星各止宿其所也。</p>
<p>　　《说文》曰：万物之精，上为列星。</p>
<p>　　《三五历记》曰：星者，元气之英，水之精也。</p>
<p>　　《易》曰：日中见斗，幽不明也。</p>
<p>　　又曰：在天成象，在地成形。(象况日月星辰，形况山川草木。)</p>
<p>　　《书》曰：尧乃命羲、和：钦若昊天，历象日月星辰，敬授人时。</p>
<p>　　又曰：日中，星鸟，以殷仲春。</p>
<p>　　又曰：庶民惟星，星有好风，星有好雨。(星民象，故众民惟若星。箕星好风，毕星好雨。亦民所好也。)月之从星，则以风雨。(月经於箕则多风，月离於毕则多雨。政教失常，以从民欲亦所以乱也。)</p>
<p>　　《诗》曰：晥彼牵牛，不以服箱。注："晥，星明貌。河鼓，谓之牵牛也。"</p>
<p>　　又曰：维南有箕，不可以簸扬；维北有斗，不可以挹酒浆。</p>
<p>　　又曰：东有启明，西有长庚。(日旦出谓明星为启明，日既入谓明星为长庚。庚，续也。)</p>
<p>　　又曰：嘒彼小星，三五在东。(三，心也。五，噣也。嘒，微明儿。噣音昼，柳也。)</p>
<p>　　又曰：子兴视夜，明星有烂。</p>
<p>　　又曰：三星在户。</p>
<p>　　又曰：月离于毕，俾滂沱矣。</p>
<p>　　又曰：定之方中，作于楚宫。(定，营室星也。)</p>
<p>　　又曰：维南有箕，载翕其舌；维北有斗，西柄之揭。</p>
<p>　　又曰：昏以为期，明星煌煌。</p>
<p>　　《礼》曰：八月中气。是月也，命有司享寿星於南郊。</p>
<p>　　又曰：十二月。是月也，日穷于次，月穷于纪，星回于天。</p>
<p>　　又曰：幽禜，祭星也。</p>
<p>　　又曰：天秉阳，垂日星。</p>
<p>　　又曰：宿离不忒，无失经纪。注："二十八宿为经，七曜为纪。"</p>
<p>　　《周礼》曰：保章氏掌天星，以志星辰日月之变动，以观天下之迁，辨其吉凶。以星土辨九州之地，所封、封域皆有分星，以观妖祥。</p>
<p>　　《左传》曰：鲁庄公七年夏四月辛卯夜恒星不见，夜中星陨如雨，与雨偕也。</p>
<p>　　又曰：鲁僖公五年，晋侯复假道於虞以伐虢，问於卜偃曰："吾其济乎？"对曰："克之。童谣云：丙子之晨，龙尾伏辰。"(杜预曰：龙尾是尾星也。)</p>
<p>　　又曰：十六年春，陨石于宋五，陨星也。</p>
<p>　　又曰：鲁襄公二十八年春，无冰。梓慎曰："今兹宋、郑其饥乎？岁在星纪，(星纪在丑。)而淫於玄枵，(玄枵在子虚危之次，星纪在斗牛之次。)以有时灾，阴不堪阳。蛇乘龙。(龙，岁星木也。木为青龙，蛇为玄武，龙失次也。)龙，宋、郑之星也，宋、郑必饥。玄枵，虚中也。枵，耗名也。土虚而民耗，不饥何为？"</p>
<p>　　又曰：昔高辛氏有二子，长曰阏伯，季曰实沉，居於旷林，不相能也。日寻干戈，以相征讨。后帝不臧，(后帝，尧也。臧，善。)迁阏伯于商丘，主辰。(商丘，东地也。主祀辰星。辰，大火也。)商人是因，故辰为商星。(商人汤先祖因阏伯，故国祀辰星。)迁实沉于大夏，主参。(大夏，今晋阳县也。)唐人是因，故参为晋星。</p>
<p>　　又曰：火中，寒暑乃退。(心以季夏昏中而暑退，季冬旦中而寒退。)</p>
<p>　　又曰：昭三十二年，吴伐越。史墨曰："不及四十年，越其有吴乎！越得岁而吴伐之，必受其凶。"</p>
<p>　　《穀梁传》曰：列星曰恒星，亦曰经星。(恒，经，皆常也。)</p>
<p>　　《尔雅》曰：星纪斗，牵牛也；玄枵，虚也。</p>
<p>　　又曰：祭星曰布。(布，散食於地上。)</p>
<p>　　又曰：西陆，昴也。郭璞曰："昴，西方之宿，别名旄头。"</p>
<p>　　《论语》曰：为政以德，譬如北辰，居其所而众星拱之。</p>
<p>　　《易是类谋》曰：五星合狼张，昼视无日光，虹霓煌煌。太山失金鸡，西岳亡玉羊。太山失金鸡者，箕星亡也。箕者，风也。风动鸡鸣，今箕候亡，故鸡亦亡也。西岳亡玉羊者，羊星在未，未为羊，鸡失羊亡，臣纵恣，万人愁，不祥。</p>
<p>　　京房《对灾异》曰：人君不行仁恩，破胎伤孕，春杀无辜，则岁星失度。</p>
<p>　　《尚书考灵曜》曰：岁星木精，荧惑火精，镇星土精，太白金精，辰星水精也。</p>
<p>　　又曰：岁星得度五穀滋，荧惑顺行甘雨时，镇星得度地无灾。太白出入当，五穀成熟人民昌。</p>
<p>　　又曰：心大星，天王也，其前星太子，后星庶子也。</p>
<p>　　《诗纪历枢》曰：箕为天口，主出气。尾为逃臣贤者叛，十二诸侯列於庭。(《元命苞》曰：五诸侯。此云十二，则兼他星为数也。)</p>
<p>　　《礼稽命图》曰：作乐制礼得天心则景星见也。</p>
<p>　　《礼斗威仪》曰：镇星黄时则祥风至。</p>
<p>　　《春秋说题辞》曰：星之为言精也，荣也，阳之精也，阳精为日，日分为星，故其字日生为星。</p>
<p>　　《春秋元命苞》曰：直弧北有一大星为老人星，见则治平，主寿；亡则君危，主亡。常以秋分候之。</p>
<p>　　又曰：商纣之时，五星聚於房。房者，苍神之精，周据而兴。</p>
<p>　　又曰：玉衡北两星为玉绳。玉之为言沟，刻也。瑕而不掩，折而不伤。宋均注曰："绳能直物，故名玉绳。沟，谓作器。"</p>
<p>　　又曰：心三星五度，有天子明堂布政之宫。</p>
<p>　　又曰：尾九星，箕四星，为后宫之场，列为南宫。其庭太微。</p>
<p>　　又曰：蟾蜍阴精，流生织女，立地候。宋均注曰："地候，镇星别名也。"</p>
<p>　　又曰：三台星色齐，群臣和；不齐，大乖。</p>
<p>　　《春秋合诚图》曰：天文地理各有所主，北斗有七星，天子有七政也。</p>
<p>　　又曰：轩辕，主雷雨之神。旁有一星玄戈，名曰贵人。旁侧郎位，主宿卫、尚书。</p>
<p>　　《春秋运斗枢》曰：北斗七星：第一天枢，第二璇，第三机，第四权，第五玉衡，第六闿阳，第七摇光。(《广雅》又云：枢为雍州，璇为冀州，机为青、兖州，权为徐、扬州，衡为荆州，闿阳为梁州，摇光为豫州。)第一至第四为魁，第五至第七为杓，合为斗，居阴布阳，故称北。</p>
<p>　　又曰：五帝所行，同道异位，皆循斗枢机衡之分，遵七政之纪，九星之法。</p>
<p>　　又曰：天枢得则景星见，衡星得则麒麟生，万人寿。</p>
<p>　　《春秋佐助期》曰：萧何禀昴星而生。</p>
<p>　　《春秋后传》曰：魏人唐睢对秦王曰："专诸之刺王僚，彗星笼月色。"</p>
<p>　　《春秋文耀钩》曰：老人星见则主安，不见则兵起。</p>
<p>　　《论语讠韱》曰：仲尼曰："吾闻尧率舜等游首山，观河渚，有五老游河渚。一老曰：'河图将来告帝期。'二老曰：'河图将来告帝谋。'三老曰：'河图将来告帝书。'四老曰：'河图将来告帝图。'五老曰：'河图将来告帝符。'龙衔玉苞，金泥玉检封盛书，五老飞为流星，上入昴。"</p>
<p>　　《孝经援神契》曰：岁星守心，则年穀丰。</p>
<p>　　《广雅》曰：太白谓之长庚，或谓之太嚣。</p>
<p>　　又曰：荧惑谓之罚星，或谓之执法。</p>
<p>　　又曰：天宫谓之紫宫，参伐谓之大辰，太微谓之明堂。</p>
<p>　　《史记·天官书》曰：星者，金之散气。</p>
<p>　　又曰：汉中四星曰天驷，旁一星王良，王良策马，车骑满野。</p>
<p>　　又曰：星堕至地则石也。河济之间，时有坠星。</p>
<p>　　又曰：毕为罕车，为边兵，主弋猎。其大星傍小星为附耳。附耳动，有谗臣在侧。</p>
<p>　　又曰：四镇星所出四隅，若月始出也。</p>
<p>　　又曰：咸池曰天五潢，帝车舍。</p>
<p>　　又曰：中，端门，门左右，掖门。门内六星，诸侯。其内五星，五帝坐。</p>
<p>　　又曰：汉武帝以正月上辛祠太一甘泉。夜祠到明，忽有流星至於祠坛上，使童男女七十人俱歌十九章之歌。</p>
<p>　　又曰：魁下六星，两两相比者曰三能。苏林曰："能音台。"</p>
<p>　　又曰：东宫苍龙，房、心。心为明堂，房为天府。</p>
<p>　　又曰：国皇星，大而赤，状类南极。徐广注曰："南极，老人星也。"</p>
<p>　　又曰：五星皆大，其事亦大；皆小，其事亦小。早出为盈，盈者为客；晚出为缩，缩者为主。同舍为合，相陵为斗。</p>
<p>　　《汉书》曰：皇甫嵩为太尉，以流星免官。</p>
<p>　　又曰：武帝时中星尽摇。占曰：民劳也。后征伐四夷。</p>
<p>　　又曰：北斗七星，所谓"璇玑玉衡以齐七政"。杓携龙角。(孟康曰：杓，斗柄也。龙角，东方宿也。携，连也。)殷衡南斗，魁枕参首。</p>
<p>　　又曰：营室为清庙，亦曰离宫。</p>
<p>　　又曰：河鼓大星，上将。其北织女。织女，天女孙也。</p>
<p>　　又曰：高帝七年，月晕，围参、毕七重。占曰："毕、昴间天街也，街北胡也，街南中国也。"后有平城之围。</p>
<p>　　又曰：太微之十二星，东相西将。</p>
<p>　　又曰：戴主六星，曰文昌宫：一曰上将，二曰次将，三曰贵相，四曰司命，五曰司禄，六曰司灾。</p>
<p>　　又曰：危东六星，两两相比，曰司寇。</p>
<p>　　又曰：古人有言曰：天下太平，五星循度。</p>
<p>　　又曰：革命创制，三章是纪；应天顺人，五星同轨。</p>
<p>　　又《郊祀志》曰：汉祖诏御史，令天下立灵星祠，常岁时祠以牛。</p>
<p>　　又《天文志》曰：金木水火土五星，天之五佐，为经纬，伏见有时，岁星东方春，於人五常仁也，五事貌也。仁亏貌失，逆春令，伤木气，罚见岁星。荧惑南方夏，礼也，视也。礼亏视失，逆夏令，伤火气，罚见荧惑，太白西方秋，义也，言也。义亏言失，逆秋令，伤金气，罚见太白。太白经天。(孟康注曰：谓出东入西，出西入东也。太白阳星，出东当伏西，过午为经天，晋灼曰：星尽见午上为经天。)天下兵革，更主，是谓乱纪，人民流亡。昼见与日争明，强国弱，小国强，女主昌。辰星北方冬，智也，听也。智亏听失，逆冬令，伤水气，罚见辰星。镇星中央土，主季夏，信也，思心也。仁义礼智以信为主，貌言视听以心为正，四星皆失，镇星乃为之动。</p>
<p>　　又曰：凡五星色：皆白，为丧为兵为旱。青为忧为水，黑为疾为多死，黄吉。五星同色，天下偃兵，百姓安宁，歌舞以行，不见灾疾，五穀蕃昌。</p>
<p>　　又曰：天星皆有州国分野：角、亢、氐、房、心，豫州之分。尾、箕，幽州之分。牵牛、婺女，扬州之分。虚、危，青州之分。营室、东壁，并州之分。胃，徐州之分。毕、昴，冀州之分。觜、参，益州之分。东井、舆鬼，雍州之分。柳、七星、张，三河之分。翼、轸，荆州之分。析木之津，燕之分。大火，宋之分。寿星，郑之分。鹑尾，楚之分。鹑火，周之分。鹑首，秦之分。实沉，魏之分。大梁，赵之分。降娄，鲁之分。訾(即移反。)娵，(子于反。)卫之分。玄枵，齐之分。星纪，吴之分。太史掌之，以观妖祥。</p>
<p>　　又曰：秦地於天官，东井、舆鬼之分野，周地柳、七星、张之分野，韩地角、亢、氐之分野，赵地昴、毕之分野，燕地箕之分野，齐地虚、危之分野，鲁地奎之分野，宋地房、心之分野，卫地营室、东壁之分野，楚地翼、轸之分野，吴地斗、牛之分野。</p>
<p>　　《汉武故事》曰：西王母使者至，东方朔死。上问使者，对曰："朔是木帝精，为岁星，下游人中以观天下，非陛下臣也。"</p>
<p>　　《汉书音义》曰：瑞星曰景星，亦曰德星。妖星曰孛星、彗星、长星，亦曰挽抢。绝迹而去曰飞星，光迹相连曰流星，亦曰奔星。</p>
<p>　　《后汉书》曰：严光，字子陵。与光武为友。后光武登祚，忘之，光怨帝。是时，太史云："天上有客星恨帝，"帝曰："岂非朕故人严子陵乎？"遽命征之。夜与子陵共卧，光以脚加帝腹。太史奏："客星侵御座。"子陵缩脚，客星寻退。竟不仕。</p>
<p>　　又曰：李固对诏："陛下有尚书，犹天之有北斗。北斗，天之喉舌；尚书，陛下之喉舌。斗斟酌元气，运乎四时。尚书出纳王命，所谓制气之臣也。"</p>
<p>　　又曰：和帝分遣使者二人，各至州郡观采风谣。二人当到益州，投候馆吏李郃舍，郃问曰："二君发京师时，知朝廷遣二使耶？"问何以知之，郃指星云："前有二星向益州分野。"</p>
<p>　　谢承《后汉书》曰：吴郡周敞师事京房，房为石显所谮，系狱，谓敞曰："吾死后四十日，客星必入天市，即吾无辜之验也，"房死后，果如房言。</p>
<p>　　《东观汉记》曰：光武破圣公，与伯叔书曰："交锋之日，辰星昼见，太白清明。"</p>
<p>　　《蜀志》曰：汉安二十五年，刘豹、向举上言於先主曰："乃年太白、荧惑、镇从岁。汉初兴，五星聚岁。岁星主义，汉位在西，义之上方，故汉法常以岁星候人主。当有圣主起於此，以致中兴。顷者荧惑复追岁，见在胃昴毕；昴毕为天维，《经》曰：帝星处之，众邪消亡。"於是先主即位。</p>
<p>　　《续晋阳秋》曰：桓玄庶母马氏，本袁真之妓也，与同列薛氏、郭氏夏夜同出月下，有铜瓮水在其侧，见一流星堕瓮中，惊喜，共视，见星如二寸火珠於水底，冏然明净，乃相谓曰："此吉祥也，谁当应之？"於是，薛郭更以瓢接取，并不得，马最后，取星正入瓢中，便饮之，既而若有感焉。俄而怀玄。玄虽篡位不终，而数年之中，荣贵极矣。</p>
</div>
</div>
<div class="bookvmiddle">
<a href="/guwen/bookv_14855.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_14857.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
