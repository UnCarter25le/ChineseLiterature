
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·资产部·卷三_古诗文网
</title>
<meta content="○耒《释名》曰：耒，耜也。《古史考》曰：神农作耒耜。《世本》曰：咎繇作耒耜。《周礼·冬官·考工下》曰：车人为耒，庇长尺有一寸，中直者三尺有三寸，上句者二尺有二寸" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15674.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>资产部·卷三</b></span>
<a href="javascript:PlayBookv(15674)" style="margin-left:5px;"><img alt="" height="16" id="speakerimgBookv15674" src="/img/speaker.png" width="16"/></a>
<span id="bookvPlay15674" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○耒</p>
<p>　　《释名》曰：耒，耜也。</p>
<p>　　《古史考》曰：神农作耒耜。</p>
<p>　　《世本》曰：咎繇作耒耜。</p>
<p>　　《周礼·冬官·考工下》曰：车人为耒，庇长尺有一寸，中直者三尺有三寸，上句者二尺有二寸。(郑司农云：耒谓耜耒。庛，读为其颡有庇之，庛谓耒下歧。玄谓：庛，读为棘刺之刺。刺，耒下前曲，接耜。)自其庛缘其外以至於首以弦其内六尺有六寸，与步相中也。(缘外六尺有六寸，内弦六尺，应一步之尺数。耕者以田器为度。宜耜异材，不在数中。)坚地欲直庇，柔地欲句庇。直庇则利推，句庇则利发。倨句磬折，谓之中地。(中地之耒，其庛与直者如磬折则调矣。调则弦六尺。)</p>
<p>　　《礼记·月令·季冬》曰：冰已入，令告人出五种，命农计耦耕事，修耒耜，具田器。(冰既入，而令有司告人出五谷之种，明大寒气过，农将兴修田器。)</p>
<p>　　《韩诗》曰：三月之时，可预取耒、耜修缮之。至於四月，始可以举足而耕也。</p>
<p>　　《魏志》曰：段灼上疏理邓艾曰："昔姜维有断陇之志，艾修治备守，积谷强兵。值岁凶旱，又为区种，身被鸟衣，手执耒、耜，以率将士。上下相感，莫不尽力。"</p>
<p>　　《梁书》曰：贺革，字文明。少以家贫，躬耕供养。年二十，始辍耒，就父受业，精力不怠。</p>
<p>　　《唐书》曰：永徽三年，高宗亲享先农，躬御耒耜。</p>
<p>　　《淮南子》曰：清英之美，始於耒、耜。(清英，酒也。)</p>
<p>　　○耜</p>
<p>　　《释名》曰：耜，齿也，如齿之断物也。</p>
<p>　　《周礼·地官下·山虞》曰：凡服耜，斩季材，以时入之。(季犹稚也。服与耜宜用稚材，尚柔刃也。服，牝服，车之材。)</p>
<p>　　又《秋官下》曰：薙氏掌杀草，春始生而萌之，夏日至而夷之，秋绳而芟之，冬日至而耜之。(郑玄谓：萌之者，以兹其斫其生者；夷之，以钩镰迫地芟之也，若今取茭矣；含实曰绳，芟其绳则实不成熟；耜之，以耜测湅土铲之。)</p>
<p>　　《礼记·礼运》曰：治国不以礼，犹无耜而耕也。(无以入也。)</p>
<p>　　《毛诗·国风》曰：三之日于耜，四之日举趾。同我妇子，馌彼南亩，田畯至喜。(三之日，夏正月也，豳士晚寒。于耜，始修耒耜也。四之日，周四月也，民无不举足而耕矣。)</p>
<p>　　又《小雅·大田》曰：以我覃耜，俶载南亩。(覃，利也。时至，民以其利耜炽菑发所之地，趋农已急也。)</p>
<p>　　又《周颂》曰：《良耜》，秋报社稷也。畟畟良耜，俶载南亩。播厥百谷，实函斯活。(畟畟，犹测测也。《笺》云：良，善也。农人测测以利善之耜，炽菑是南亩也。种此百谷，其种皆成好含生气，言得其时。)</p>
<p>　　王隐《晋书》曰：徐苗少孤家贫，好学书，昼执耒耜，夜不废读诵。</p>
<p>　　《后魏书》曰：赵琰遣人买耜刃，得剩利六百，即命送还刃主。刃主高之，义而不受，琰命委之而去。</p>
<p>　　《唐书》曰：高宗行籍田之礼，躬执耒耜而九推焉。礼官奏："陛下合三推。"上曰："朕以身率下，自当过之，恨不终於千亩耳。"初，将籍田，先止于先农之坛，因阅耒耜，有雕刻文饰者，谓左右曰："田器，农人执之，在於朴素，心岂贵文饰乎？"乃命彻之。</p>
<p>　　《国语》曰：周制有曰："民无悬耜，(言常用。入士曰耜，耜柄曰耒。)野无奥草。"(皆垦辟与深也。)</p>
<p>　　《吕氏春秋》曰：六尺之耜，所以成亩；其博八寸，所以成畎。(高诱注曰：六尺为亩，三尺为畎。)</p>
<p>　　○犁</p>
<p>　　《释名》曰：犁，利也，利则发土，绝草根也。</p>
<p>　　《魏略》曰：皇甫隆为敦煌太守，民不晓作楼犁，用工甚费。隆乃教作楼犁，省力过半。</p>
<p>　　又曰：弘农太守刘类，多市犁辖，载所部贸丝。</p>
<p>　　《管子》曰：距国门以外，穷四竟之内，丈夫二犁，童子五尺一犁，以为三日之功，令农始作服于公田。</p>
<p>　　《盐铁论》曰：庶人乘马者，足以代劳而已。故行则服轭，止则就犁，下种轭楼，皆取备焉，日种一顷，至今三辅犹赖其利。辽东耕犁，辕长四尺，回转相妨。即用两牛，两人牵之，一人耕，一人种，二人挽楼，凡用两牛六人，一日则种二十五亩，其悬绝如此。</p>
<p>　　《陈留耆旧传》曰：萧令陈弇，字叔明。躬自握犁，种五谷。有黄雀随犁翔弇上。</p>
<p>　　崔寔《政论》曰：武帝以赵过为搜粟都尉，教民耕植。其法：三犁共一牛，一人将之。</p>
<p>　　《唐书》曰：天宝初，开砥柱之险以通流，石中得古铁犁铧，有"平陆县"字，因改河北县名为平陆县。</p>
<p>　　《后唐史·明宗纪》曰：上顾谓侍臣曰："朕昨日出城观稼，见百姓父子三人同曳犁耒者。力农如是，深轸予怀。可赐耕牛二头"。</p>
<p>　　○耦</p>
<p>　　《说文》曰：耦，耕广五寸为伐，二伐为耦。</p>
<p>　　《周礼·地官下》曰：里宰，以岁时合耦于锄，以治稼穑，趋其耕耨，行其秩叙，以待有司之政令，而征敛其财赋。(《考工记》曰：耜广五寸，二〈耒吕〉为耦。此言两人相助耦而耕也。郑司农云：锄，读为籍。杜子春云：锄，读为助，谓相佐助。)</p>
<p>　　又《冬官》曰：匠人为沟洫，(主通利田间之水道。)耜广五寸，二耜为耦。一耦之伐，广尺深尺谓之畎。田首倍之，广二尺，深二尺，谓之遂。(古者耜一金，两人并发之。其垄中曰畎，畎上曰伐。伐之言发也。畎，亩也。今之耜歧头两金，像古之耦也。)</p>
<p>　　《毛诗·周颂》曰：骏发尔私，终三十里。亦服尔耕，十千维耦。(私，民田也。言上欲富其民，而让於下，欲民之大发其私田耳。终三十里，言各极其望也。於是民大事耕其私田，万耦同时举也。)</p>
<p>　　《国语》曰：吴王还自伐齐，乃谇申胥(谇，告让也。)曰："昔吾先王体德圣明，达于上帝。(先王，阖庐。上帝，天也。)譬如农夫作耦，以刈杀四方之蓬蒿。"(为言子胥佐先王，犹耕者之有耦，以成其事。)</p>
<p>　　董仲舒云：禹见耕者五耦而轼，过十室之邑而下；见山仰之，见谷俯之。</p>
<p>　　○种植</p>
<p>　　《周礼·地官》大司徒之职曰：辨十有二壤之物，而知其种，以教稼穑树艺。</p>
<p>　　《礼记·月令》曰：孟春行冬令，则水潦为败，首种不入。(旧说云：首种谓稷也。)</p>
<p>　　又《仲秋》曰：是月也，劝人种麦，无或失时。</p>
<p>　　又《礼运》曰：为礼不本於义，犹耕而弗种也。(嘉谷无由生也。)</p>
<p>　　《尚书·洪范》曰：五行：土爰稼穑。(种曰稼，敛曰穑。土可以耕，可以敛。)稼穑作甘。(甘味生於百谷。)</p>
<p>　　《尚书·酒诰》曰：妹土，嗣尔股肱，纯其艺黍稷，奔走事厥考厥长。(今往当使妹土之人继汝股肱之教，为纯一之行，其当勤种黍稷，奔走事其父兄也。)</p>
<p>　　《尚书考灵耀》曰：春，鸟星昏中以种稷；(鸟，朱鸟，谓鹑火。)夏，火星昏中以种黍菽。(火，大火也。)</p>
<p>　　《孝经援神契》曰：土黄白宜种禾，黑坟宜黍麦，苍赤宜菽，汙泉宜稻。</p>
<p>　　《说文》曰：禾之秀宝曰稼，茎节为禾，从"禾""家"声。一曰稼，家事也；一曰在野曰稼。</p>
<p>　　《史记》曰：弃为儿时，其游戏好种树麻菽。</p>
<p>　　《汉书》曰：景帝三年春正月，诏曰："农，天下之本也。黄金珠玉，饥不可食，寒不可衣，以为币用，不识其终始间，岁或不登，意为末者众，农民寡也。其令郡国务劝农桑，益种树，可得衣食物。吏发民，若取庸采黄金珠玉者，坐赃为盗；二千石听者与同罪。"</p>
<p>　　又曰：王莽篡位二年，兴神仙事。以方士苏乐言，起八风台於宫中。台成万金，作乐其上，顺风作液汤。(如淳言：《艺文志》有《液汤经》，其义未闻。)又种五梁禾於殿中，(或曰五色禾也。)先鬻鹤髓、(鬻音煮也。)玳瑁、犀玉二十馀物，渍种，计粟斛成一金，言此黄帝谷仙之术。以乐为黄门郎，令主之。</p>
<p>　　《东观汉记》曰：范充为桂阳太守。俗不种桑，无蚕织丝麻之利，类皆以麻枲头缊著衣。民堕窳，少粗履，盛冬皆以火燎。充令属县教民益种桑柘，养蚕桑，织履；复令种纻麻。数年之间，人赖其利，衣履温暖。</p>
<p>　　《吴会分地记》曰：卞山者，勾践於此山铸铜。铜不铄，埋之，生马箠。勾践遣使者取徙於南社种之，饰治以为马箠，献於吴。</p>
<p>　　《陈书》曰：陈灵洗为重安公，性好播植，躬勤耕稼，至於水陆所宜，刈获早晚，虽老农不能及也。</p>
<p>　　《淮南子》曰：夫树林者，灌以梁水，畴以肥壤，(畴，垄也。梁，或作潦也。)一人养之，十人拔之，林必无馀枿。</p>
<p>　　又曰：昏弧中，则务种谷；(二月昏时，弧星中於南方，朱鸟之宿也。)太火中，则种黍菽；(大火，东方苍龙之宿，四月建巳中南方也。菽，豆也。)虚中，则种粟麦。(北方玄武之宿也，八月建酉中於南方也。)</p>
<p>　　又曰：古者民茹草饮水，食树木之实、蠃蚌之肉，多疹毒伤之患。(患，害。)於是神农乃始教民播五谷，相土地原隰燥湿肥墝高下，百草之滋味，水泉甘苦，令民知避就。当此之时，一日而七十毒。</p>
<p>　　又曰：文公种米。</p>
<p>　　《吕氏春秋》曰：冰冻方固，后稷不种；后稷之种，必待春。</p>
<p>　　《论衡》曰：后稷为儿，种艺为戏。</p>
<p>　　《氾胜之书》曰：稗，水旱无不熟之时，又特滋盛，易得芜秽，良田亩得二三十斛，宜种之以备凶年。又，稗中有米，熟时，一可捣取炊之，不减粢米，又可酿作酒。武帝时，令典农种之，一顷收二千斛，斛得米三斗。大俭，可得磨食之。</p>
<p>　　又曰：三月，榆荚雨时，高地强土可种禾；薄田不能粪者，以原蚕矢杂禾种之，则禾不虫。又取马骨，莝之，一石以水三石煮之，三沸，漉去滓，以汁渍附子五枚，渍三四日，去附子，以汁和蚕矢，挠如粥。先种二十日以溲种，曝勿令湿，至种时，以馀汁溲而种之，则不蝗虫。无马骨汁，亦可用雪。雪者，五谷之积也，常以冬藏雪汁器盛埋地中。治种如此，则收万倍。</p>
<p>　　又曰：种伤湿郁热，则生虫。取麦种，候熟可获，择穗大强者，秆束，立场之高燥处，无令有白鱼，取幹艾杂藏之。欲知岁所宜，以布囊盛粟诸物种，平量，埋阴垣之下。冬至后五十日，发取量之，息最多者岁所宜。</p>
<p>　　又曰：凡田，种麦为首。伤於太稠者，锄而稀之。秋以锄，以棘柴曳之，以垄麦根，故曰："子将欲富，黄金覆士。"至春冻解，棘柴曳之，绝其乾叶。到榆荚雨时，候土白，复锄。如此收必倍。冬雨雪止，掩雪，勿令从风飞去，后雪复如此，麦能旱多实。春冻解，耕和土种游麦，麦生成茂大，锄如宿麦也。</p>
<p>　　又曰：黍者，暑也。禾生心，天雨灌其心，必伤无实。初种时，天雾，令两人对持长索，戛去其露，日出乃止。种黍，覆土、锄治如禾法，欲稀於禾。</p>
<p>　　又曰：大豆保岁易为，宜古之所备凶年也。大豆生，载甲而出。种土不可厚，厚则折项，不能上达，屈於土中而死。</p>
<p>　　又曰：种稻，春冻解，地气和时耕。冬至后百三十日，种大稻时也。</p>
<p>　　又曰：种麻，预软和田，二月下旬，三月上旬，傍雨种其秕。</p>
<p>　　又曰：种枲，春冻解，耕治其土。春草生，布粪田，复耕平摩之。</p>
<p>　　又曰：种小豆忌卯，稻忌辰，禾忌丙，黍忌丑，麻忌辰，秫忌未、寅，小麦忌戍，大麦忌子，大豆忌甲。凡九谷，忌日不种之。避其忌，不可败伤诸事忌禁日，此非空言也。其道自然，若烧黍穰，则害瓠也。</p>
<p>　　崔寔《四民月令》曰：正月可种葵，四月可收冬葵子。六月六日可种葵，中伏之后可种冬葵，八九月可种幹葵。</p>
<p>　　《物理论》曰：稼，借种也。古今之言，云余夫稼，农之本也。</p>
<p>　　○耘</p>
<p>　　《说文》曰：耘，除田间秽也。</p>
<p>　　《左传·昭元年》曰：晋赵文子曰："譬如农夫，是穮是蓘。"(穮，耘也。壅苗为蓘。)</p>
<p>　　《毛诗·甫田》曰：或耘或耔，黍稷嶷嶷。又《周颂》曰：载芟载旅，其耕泽泽。千耦其耘，徂隰徂畛。</p>
<p>　　《论语》曰：子路从而后，遇丈人，以杖荷。(包曰：丈人，老人也。，竹器。)子路问曰："子见夫子乎？"丈人曰："四体不勤，五谷不分，孰为夫子？"(包曰：夫丈人云："不勤劳四体，不分殖五谷，谁为夫子而索之邪？")植其杖而芸。(孔曰：植，倚也。除草曰芸。)</p>
<p>　　《宋书》曰：柳元景、颜师伯尝诣沈庆之，会其游田。元景等鸣笳列卒满道，庆之独与左右一人在田，见之悄然改容曰："夫贫贱不可毕，富贵亦难守。吾与诸公并出贫贱，因时际会，荣贵至此，惟当共思损挹之事。老子八十之年，目见成败者已多，诸君炫此车服，欲何为？"於是插杖而耘，不为之顾。元景等彻侍，褰裳从之。</p>
<p>　　《管子》曰：万室之都，必有万锺之藏，藏镪千万；千室之都，必有千锺之藏，藏镪百万。春以奉耕，夏以奉耘。</p>
<p>　　《孟子》曰：人病，舍其田而芸人之田，所求於人者重，而所以自任者轻。</p>
<p>　　贾谊《书》曰：邹穆公有令，食凫雁必以秕。吏请以粟，公曰："夫百姓呴牛而耕，曝背而芸，勤而不敢惰者，岂为鸟兽哉？粟，养人也，何以其养鸟也？"</p>
<p>　　○耔</p>
<p>　　《说文》曰：耔，壅禾本也。</p>
<p>　　《晋书》曰：陶潜《归去来》曰："怀良辰以孤往，或植杖而耘耔。"</p>
<p>　　○耨</p>
<p>　　《释名》曰：耨，似锄，以耨禾也。</p>
<p>　　《左传·僖公下》曰：初，臼季使过冀，见冀缺耨，其妻馌之，(臼季，胥臣也。冀，晋邑。耨，助也。野馈曰馌。)敬相待如宾。与之归，言诸文公曰："敬，德之聚也。能敬，必有德，德以治民。君请用之。"</p>
<p>　　《尔雅》曰：斪劚谓之定。(郭璞曰：锄属也。犍为舍人曰：拘扌属，一名定。《广雅》曰：定，耨。《纂文》曰：养苗之道，锄。耨如铚，柄长三尺，刃广二寸，以封地除草也。)</p>
<p>　　《魏书》曰：公孙渊官属上书曰："七营虎士，五部蛮夷，各怀素饱，不谋同心，奋臂大呼，排门遁出。近郊农民，释其耨镈。"</p>
<p>　　《淮南子》曰：古者剡耜而耕，摩蜃而耨。(蜃，大蚌也。摩，令利，用耨除草也。)</p>
<p>　　又曰：茢先稻熟，农夫耨之者，不以小利害大获。(茢，稗。)</p>
<p>　　又曰：圣人之用兵，若栉发耨苗，所去者少，所利者多。</p>
<p>　　《吕氏春秋》曰：先生者为米，后生者为秕。是故其耨也，长其兄而去其弟。(养大杀小。)不知稼者，其耨也，去其兄而养其弟，不收其粟而收其秕。</p>
<p>　　○钃</p>
<p>　　《释名》曰：钃，诛，也主以诛除物根株也。</p>
<p>　　《说文》曰：钃，斫也。齐谓兹基，一曰斤柄，性自曲者也。</p>
<p>　　《管子》曰：美金以铸戈剑矛戟，试诸狗马；恶金以铸斤斧鉏夷属钃，试诸木士。(夷，锄类也。属钃，类。)</p>
<p>　　又曰：匠人有感斤钃，故绳可得断也。</p>
<p>　　《孟子》曰：齐人有言曰："虽有智慧，不如乘势；虽有鎡基，不如待时"。(兹基，田器。)</p>
<p>　　○耰</p>
<p>　　《说文》曰：耰，摩田器也。</p>
<p>　　《论语》曰：长沮、桀溺耦而耕，孔子过之，使子路问津焉。桀溺曰："子为谁？"曰："为仲由。"曰："是鲁孔丘之徒与？"对曰："然。""滔滔者，天下皆是也，谁以易之？且而与其从辟人之士也，岂若从辟世之士哉？"耰而不辍。</p>
<p>　　《贾谊书》曰：秦民借父耰锄，犹有德色。</p>
<p>　　○铚</p>
<p>　　《广雅》曰：铚谓之刈。(《纂文》曰：江湖以铚为刈也。)</p>
<p>　　《尚书·禹贡》曰：二百里纳铚。(铚，刈，谓禾穗也。)</p>
<p>　　《说文》曰：铚，获禾短镰。</p>
<p>　　《释名》曰：铚，获禾铁也。铚铚，断禾穗声也。</p>
<p>　　○铫。</p>
<p>　　《说文》曰：钱，铫也，古田器也。</p>
<p>　　《世本》曰：倕作铫。</p>
<p>　　《管子》曰：一农之事，必有一铫，然后成农。</p>
<p>　　○镈</p>
<p>　　《释名》曰：镈，亦锄类。迫也，迫地去草也。</p>
<p>　　《毛诗·周颂·良耜》曰：其饟伊黍，其笠伊纠，其镈斯赵，以薅荼蓼。</p>
<p>　　又《周颂·臣工》曰：命我众人，庤乃钱镈，奄观铚艾。(庤，具。钱，铫。镈，鎒。获也。《笺》云：奄，久。观，多也。教我庶民，具女田器，终久必多铚艾。劝之也。)</p>
</div>
</div>
<div class="bookvmiddle">
<a href="/guwen/bookv_15673.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15675.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
