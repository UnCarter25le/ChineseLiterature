
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·地理部·古迹_古诗文网
</title>
<meta content="赤县神州《古今通论》：东南方五千里，名曰赤县神州，中有和美乡，方三千里，五岳之城，帝王之宅，圣贤所居也。枌榆社汉高帝祷于榆社，帝之故乡也。高帝以丰沛为其汤沐之邑，令世世无有所予。新" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19180.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>地理部·古迹</b></span>
<a href="javascript:PlayBookv(19180)" style="margin-left:5px;"><img alt="" height="16" id="speakerimgBookv19180" src="/img/speaker.png" width="16"/></a>
<span id="bookvPlay19180" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>赤县神州</strong></p>
<p>　　《古今通论》：东南方五千里，名曰赤县神州，中有和美乡，方三千里，五岳之城，帝王之宅，圣贤所居也。</p>
<p>　　<strong>枌榆社</strong></p>
<p>　　汉高帝祷于榆社，帝之故乡也。高帝以丰沛为其汤沐之邑，令世世无有所予。</p>
<p>　　<strong>新丰</strong></p>
<p>　　太上皇居深宫，以生平所好，皆贩徒少年、酤酒卖饼、斗鸡蹴之辈，今皆无此，故怏怏不乐。高祖乃作新丰，移旧乡里。命匠人胡宽悉仿其衢巷门闾，士女老幼相携路首，各认其门而入。放牛羊鸡犬于通途，亦各识其家。上皇大悦。</p>
<p>　　<strong>洋川</strong></p>
<p>　　洋川者，戚夫人之所生处也，高祖得而罢之。夫人思慕本乡，追求洋川。高帝为驿致长安，蠲复其乡，更名曰县。又故目其地为洋川，用表夫人诞载之休祥也。</p>
<p>　　<strong>桑梓地</strong></p>
<p>　　祖父植桑梓以遗其子孙，子孙思其祖泽，不忍剪伐。故《诗》曰：“维桑维梓，必恭敬止。”汉寿在四川保宁府广元县。汉封关公为汉寿亭侯，即此地。后人称寿亭侯者误。</p>
<p>　　<strong>度索寻橦</strong></p>
<p>　　度索，以绳索相引而度也。寻橦者，植两木于两岸，以绳贯其中，上有一木筒，所谓橦也。人缚橦上，以手缘索而进，以达彼岸，有人解之，所谓寻橦也。</p>
<p>　　<strong>井陉道</strong></p>
<p>　　韩信与张耳将兵击赵，李左军说赵王曰：“井陉道险，车不得方轨，骑不能成列。愿假臣三万人，从间道绝其辎重，两将之头可致之麾下。”</p>
<p>　　<strong>九折坡</strong></p>
<p>　　汉王阳为益州牧，至九折坡，叹曰：“奉先人遗体，奈何数乘此险！”后王尊至此，曰：“此非王阳所畏处耶？”乃叱其御，历险而上。后人以王阳不失为孝子，王尊不失为忠臣。</p>
<p>　　<strong>赤地青野</strong></p>
<p>　　地空无物曰赤地。野无人民无禾稻曰青野。</p>
<p>　　<strong>息壤</strong></p>
<p>　　古地名，有二：一在荆州；一在永州，地中不可犯畚锸，犯者立死。</p>
<p>　　<strong>解池盐</strong></p>
<p>　　不必煎煮。居人疏地为畦，决水灌其中，俟南风起，此盐即成。故大舜歌曰：“南风之时兮，可以阜吾民之财兮。”</p>
<p>　　<strong>保俶塔</strong></p>
<p>　　钱忠懿王名俶，入朝，恐其羁留，作塔以保之。称名，尊天子也。今误作“保叔”，不知者遂有“保叔缘何不保夫”之句。</p>
<p>　　<strong>沩汭（音规芮）</strong></p>
<p>　　河东有二泉，南流曰沩，北流曰汭。《尚书》：“厘降二女于沩汭。”</p>
<p>　　<strong>孔林</strong></p>
<p>　　自泰山发脉，石骨走二百里，至曲阜结穴，洙泗二水会于其前，孔林数百亩，筑城围之。城以外皆孔氏子孙，围绕列葬，三千年来，未尝易处。南门正对峄山，石羊石虎皆低小，埋土中。伯鱼墓，孔子所葬，南面居中，前有享堂，堂右横去数十武，为宣圣墓。墓坐一小阜，右有小屋三楹，上书“子贡庐墓处”。墓前近案，对一小山，其前即葬子思父子孙三墓，所隔不远，马鬣之封不用石砌，土堆而已。林中树以千数，惟一楷木老本，有石碑刻“子贡手植楷”，其下小楷生植甚繁。此外合抱之树皆异种，鲁人世世无能辨其名者，盖孔子弟子异国人，皆持其国中树来种者。林以内不生荆棘，并无刺人之草。</p>
<p>　　<strong>土著（音着）</strong></p>
<p>　　言着土地而有常居者，非流寓迁徙之人也。今人误读为注。</p>
<p>　　<strong>雒邑</strong></p>
<p>　　汉光武定居洛邑。汉以火德王，忌水，故去水而加佳，改洛为雒。后魏以土德王，以水得土，而流土得水而柔，故又除佳加水。</p>
<p>　　<strong>京观</strong></p>
<p>　　谓高丘如京；观，阙形也。古人杀贼，战捷陈尸，必筑京观，以为藏尸之地。古之战场所在有之。</p>
<p>　　<strong>玉门关</strong></p>
<p>　　汉班超久在绝域，年老思归，上书曰：“臣不愿到酒泉郡，但愿生入玉门关。”</p>
<p>　　<strong>雁门关</strong></p>
<p>　　在大同府马邑县。北雁入塞，必衔芦一根，掷之关门，然后飞入，如纳税然，芦柴堆积如山。设有芦政主事，岁进芦银以万计。</p>
<p>　　<strong>（贞去两点改夂）国</strong></p>
<p>　　扬州漕河东岸有墓表，题曰：“（贞去两点改夂）国公墓道。” （贞去两点改夂）音虔，与夏字相类，少一发笔，下作“又”，行人遂误为夏国公。盖明顾公玉之封号，赐地葬此也。</p>
<p>　　<strong>鱼米之地</strong></p>
<p>　　唐田澄《蜀城》诗：“地富鱼为米。”故称沃土为鱼米之地。</p>
<p>　　<strong>漏泽园</strong></p>
<p>　　创始于宋元丰间，立为埋葬之所，取泽及枯骨，不使有遗漏之义也。明初，令民间立义冢。天顺四年，令郡县皆置漏泽园。</p>
<p>　　<strong>（上了下凵）亭（音欧亭）</strong></p>
<p>　　汉蒋澄封（上了下凵）亭侯。今溧阳有山。</p>
<p>　　<strong>鬼门关</strong></p>
<p>　　在交趾南。其地多瘴疠，去者罕得生还。谚曰：“鬼门关，十去九不还。”</p>
<p>　　<strong>铁瓮城</strong></p>
<p>　　在镇江，孙权所筑。</p>
<p>　　邗沟，在扬州，夫差所开。</p>
<p>　　<strong>女阳亭</strong></p>
<p>　　在崇德县。勾践入吴时，夫人产女于此亭。及吴灭后，乃名女阳，更就李为女儿乡。</p>
<p>　　<strong>崖州为大</strong></p>
<p>　　宋丁谓贬崖州司户，常语客曰：“天下州郡孰为大？”客曰：“京师也。”谓曰：“朝廷宰相今为崖州司户，则惟崖州为大也。”</p>
<p>　　<strong>戒石铭</strong></p>
<p>　　宋高宗绍兴二年六月，颁黄庭坚所书戒石铭于州县，令刻石，文曰：“尔俸尔禄，民膏民脂。下民易虐，上天难欺。”</p>
<p>　　<strong>悲田院</strong></p>
<p>　　《唐会要》曰：开元五年，宋、苏请建“悲田院”，使乞儿养病，给以廪食。亦曰“贫子院”。</p>
<p>　　<strong>筑城</strong></p>
<p>　　周公筑洛阳城，公孙鞅筑咸阳城，伍员筑苏城。范蠡筑越张，张仪筑成都城，萧何筑长安城，孙权筑建康城、泗州城，王审知筑福州城，钱筑杭城。</p>
<p>　　<strong>长城</strong></p>
<p>　　燕始城上谷至辽东。赵始城雁门至灵州。秦始皇补筑，始名长城。北齐文宣帝复筑长城。汉武帝复筑辽东城。</p>
<p>　　<strong>开险</strong></p>
<p>　　司马错开巴蜀，秦昭王开义渠，赵武灵王开代、楼烦、白羊，燕惠王开辽东，秦始皇开朔方，汉彭吴开秽貊，唐蒙开邛、夜郎、牂牁、越隽，庄助开东瓯、西越，卫青开阴山。</p>
<p>　　<strong>胜国</strong></p>
<p>　　灭人之国曰胜国，言为我所胜之国也。左氏曰“胜国者，绝其社稷，有其土地。”</p>
<p>　　<strong>支无祁</strong></p>
<p>　　大禹治水，至桐柏山，获水兽，名支无祁，形似狝猴，力逾九象，人不可视。乃命庚辰锁于龟山之下，淮水乃安。唐永泰初，有渔人入水，见大铁索，锁一青猿，昏睡不醒，涎沫腥秽，不可近。</p>
<p>　　<strong>雷峰塔</strong></p>
<p>　　在钱塘西湖净寺前南屏之支麓也，昔有雷就者居之，故名。上有塔，遭回禄，今存其残塔半株。</p>
<p>　　<strong>雪窦</strong></p>
<p>　　在奉化县。唐时雪窦禅师居之，鸟窠衣褶，寂然不动。</p>
<p>　　<strong>岳林寺</strong></p>
<p>　　在奉化。布袋和尚道场，其钵盂佛迹尚在。</p>
<p>　　<strong>虎丘</strong></p>
<p>　　吴王阖闾死，治葬，穿土为川，积壤为丘，铜棺三重，以黄金珠玉为凫雁。葬三月，金精上腾为白虎，蹲踞山顶，因名虎丘。</p>
<p>　　<strong>坑儒谷</strong></p>
<p>　　在临潼。秦始皇密令冬月种瓜于骊山谷中，温处皆熟，诏博士诸生说之。前后七百人，言人人殊，则皆使往视，因伏机陷之，后人号“坑儒谷”。</p>
<p>　　<strong>鹤林寺</strong></p>
<p>　　在润州，有马素塔。米元章爱其松石深秀，誓以来生为寺伽蓝，呵护名胜。公殁时，鹤林伽蓝无故自倒。里人知公欲践夙愿，遂塑其像于寺之左偏。</p>
<p>　　<strong>祖堂</strong></p>
<p>　　在应天府治南。唐法融和尚得道于此，为南宗第一祖师，在山房禅定，有百鸟献花，故又名献花岩。</p>
<p>　　<strong>雨花台</strong></p>
<p>　　梁武帝时，有云光法师讲经于此，天花乱坠，故名雨花。</p>
<p>　　<strong>飞来峰</strong></p>
<p>　　在杭州虎林山之前。晋时西僧叹曰：“此是天竺国灵鹫山之小岭，不知何日飞来？”因名之飞来峰。</p>
<p>　　<strong>躲婆弄</strong></p>
<p>　　在绍兴蕺山下，王右军居此。有老妪鬻扇，右军为题其扇，媪有愠色。及出，人竞买之。他日，媪又持扇乞书，右军避去。故其下有题扇桥、躲婆弄。</p>
<p>　　<strong>笔飞楼</strong></p>
<p>　　在蕺山之麓。王右军于此写《黄庭经》，笔从空中飞去。今其地有笔飞楼址。</p>
<p>　　<strong>樵风径</strong></p>
<p>　　在会稽平水。汉郑弘少时采薪，得一遗箭。顷之，有老人觅箭，还之，问弘何欲，弘知其神人，答曰：“常患若耶溪载薪为难，愿朝南风，暮北风。”后果如其言。</p>
<p>　　<strong>雷门</strong></p>
<p>　　即绍兴府城之五云门。《会稽志》：雷门上有大鼓，声闻洛阳。后鼓破，有二鹳从鼓中飞出，声遂不远。</p>
<p>　　<strong>兰渚</strong></p>
<p>　　在绍兴府城南二十五里。晋永和九年上巳日，王右军与谢安、孙绰、许询辈四十一人会此修禊事。今传有流觞曲水、兰亭故址。</p>
<p>　　<strong>西陵</strong></p>
<p>　　在萧山。一名固陵。范蠡治兵于此，言可固守，因名。</p>
<p>　　<strong>箪醪河</strong></p>
<p>　　在绍兴府治南。勾践行师日，有献壶浆者，跪而受之，取覆上流水中，命士卒乘流而饮。人百其勇，一战遂有吴国，因以名之。</p>
<p>　　<strong>浴龙河</strong></p>
<p>　　在绍兴西门外。宋理宗与弟芮，少时同浴于河。鄞人余天锡卧舟中，梦二龙负舟，起视之，则二小儿缘舟戏。问之，知是宗室，遂与史弥远言其异，卒嗣帝位。</p>
<p>　　<strong>沉酿堰</strong></p>
<p>　　在山阴柯山之前。郑弘应举赴洛，亲友饯于此，以钱投水，依价量水饮之，各醉而去。</p>
<p>　　<strong>曹娥碑</strong></p>
<p>　　在曹娥江浒。汉上虞令度尚所立，尚弟子邯郸淳所撰，蔡邕题“黄绢幼妇外孙齑臼”，隐“绝妙好辞”四字。魏武问杨修曰：“解否？”修曰：“解。”魏武曰：“卿勿言。”行三十里始悟，乃叹曰：“吾不如卿三十里。”（按：魏武不曾过钱塘，所见碑应是拓本。）</p>
<p>　　<strong>钱塘</strong></p>
<p>　　梁开平四年，钱武肃王始筑捍海塘，在候潮门外，潮水昼夜冲击，版筑不就。王命强弩数百以射潮头，潮水东击西陵，海塘遂就。</p>
<p>　　<strong>桃源</strong></p>
<p>　　晋时有渔人乘舟捕鱼，缘溪行，忘路远近，见洞口桃花，舍舟入。其中土地开朗，民居稠杂，鸡犬桑麻，怡然自乐。渔人惊问，云是先世避秦来此，遂与外隔。问今是何世，不知有汉，无论魏晋。渔人出，乃属曰：“不足为外人道也。”</p>
<p>　　<strong>牛渚矶</strong></p>
<p>　　在姑孰。水深不可测。相传其下多怪物，温峤燃犀角照之，须臾，见水族奇形怪状，有乘车马、着赤衣者。是夜，峤梦一人谓曰：“与君幽明道隔，何事相窘？”峤觉而恶之。未几，以齿疾拔齿，中风而卒。</p>
<p>　　杜宇始凿巫峡，汉武帝凿曲江，张九龄凿梅岭。秦始皇厌天子气掘淮流，西入江（《禹贡》：东入海），始名秦淮。隋炀帝东游，穿河，自京口至余杭。六朝自云阳凿运渎，径至建康，始复禹通渠故道，穿通齐渠，为后世通漕转运。</p>
<p>　　<strong>泰山</strong></p>
<p>　　泰山上有金箧玉策，能知人年寿修短。汉武帝探策得十八，倒读曰八十。后寿果八十。</p>
<p>　　<strong>八咏楼</strong></p>
<p>　　在金华府府治西南，即沈约玄畅楼也。宋守冯伉更今名。</p>
<p>　　<strong>古蜀国</strong></p>
<p>　　今成都府。蜀之先，自黄帝子曰昌意，娶蜀山氏女，生帝喾，乃封其支度于蜀。历夏商，始称王，首名蚕丛，次曰柏灌，次曰鱼凫。</p>
<p>　　<strong>八阵图</strong></p>
<p>　　在新都牟弥镇。孔明八阵图凡三：在夔州者六十有四，方阵法也；在牟弥者一百二十有八，当头阵法也；在棋盘市者二百五十有六，下营法也。（又：沔之定军山下亦有之，夜常闻金鼓声。）</p>
<p>　　<strong>神女庙</strong></p>
<p>　　在巫山。楚襄王游于高唐，梦一妇人曰：“妾在巫山之阳，高丘之阻，朝为行云，暮为行雨。”比旦视之，如其言，遂立庙。</p>
<p>　　<strong>华表柱</strong></p>
<p>　　辽阳城内鼓楼东，昔丁令威家此，学道得仙，化鹤来归，止华表柱，以画表，云：“有鸟有鸟丁令威，去家千岁今始归，城郭虽是人民非，何不学仙冢累累。”</p>
<p>　　<strong>麦饭亭</strong></p>
<p>　　在滹沱河上，冯异进光武麦饭处。无蒌亭在饶阳，冯异进豆粥处。</p>
<p>　　<strong>柏人城</strong></p>
<p>　　在唐山。汉高祖过此，欲宿，心动，问县何名。曰：“柏人。”高祖曰：“柏人者，迫于人也。”不宿而去。</p>
<p>　　<strong>孟姜石</strong></p>
<p>　　山海卫长城北，石上有妇人迹，相传为秦时孟姜女寻夫之地。</p>
<p>　　<strong>九层台</strong></p>
<p>　　《太平》按《说苑》：晋献公筑九层台，其臣荀息谏曰：“臣能累十二棋子如卵于上。”公曰：“危哉。”遂止。其役遗址尚存。</p>
<p>　　<strong>虒祁宫</strong></p>
<p>　　在曲沃。《左传》：晋作虒祁宫，而诸侯畔，谓此。卫灵公之晋，晋平公置酒于虒祁，令师涓奏靡靡之乐。师旷曰：“此必得之濮上，乃亡国之声也，不可听！”</p>
<p>　　<strong>三冈四镇</strong></p>
<p>　　俱在大同应州。赵霸冈在城东，黄花冈在城西，护驾冈在城南。安边镇在城东，大罗镇在城南，司马镇在城西，神武镇在城北。元好问诗：“南北东西俱是名，三冈四镇护全城。”</p>
<p>　　<strong>桑林</strong></p>
<p>　　在阳城。汤有七年之旱，祷雨于此，至今多桑。</p>
<p>　　<strong>天绘亭</strong></p>
<p>　　在平乐府治。一日，郡守欲易名，忽从土中得片石，云：“予择胜得此亭，名曰天绘。后某年月日，当有俗子易名清晖者。”遂已。</p>
<p>　　<strong>洛阳桥</strong></p>
<p>　　在泉州府城东北，跨洛阳江，一名万安桥。郡守蔡襄建，长三百六十丈，广丈有五尺。先是海渡岁溺死者无算，襄欲垒石为梁，虑潮漫，不可以人力胜。乃遗檄海神，遣一吏往。吏酣饮，睡于海厓，半日潮落而醒，则文书已易封矣。归呈襄，启之，惟一“醋”字。襄悟曰：“神其令我廿一日酉时兴工乎？”至期，潮果退舍。凡八日夕而功成，费金钱一千四百万。</p>
<p>　　<strong>社仓</strong></p>
<p>　　在崇安。宋干道中，县大饥，朱文公请于郡，得粟六百石赈给之，秋成，民偿粟于官，因乞留里中立社仓，夏贷冬收，以为常规。文公自作记。后请颁其法于天下。</p>
<p>　　<strong>五羊城</strong></p>
<p>　　即广州府城。初有五仙人骑五色羊至此，故名。</p>
<p>　　<strong>梅花村</strong></p>
<p>　　罗浮飞云峰侧。赵师雄，一日薄暮，于林间见美人淡妆素服，行且近。师雄与语，芳香袭人，因扣酒家共饮。少顷，一绿衣童来，且歌且舞。师雄醉而卧。久之，东方已白，视大梅树下，翠羽啾啾，参横月落，但惆怅而已。</p>
<p>　　<strong>滕王阁</strong></p>
<p>　　南昌府城章江门上。唐高宗子元婴封滕王时建。都督阎伯屿重九宴宾僚于阁，欲夸其婿吴子章才，令宿构序。时王勃省父经此与宴。阎请众宾序，至勃不辞。阎恚甚，密令吏得句即报，至“落霞秋水”句，叹曰：“此天才也！”其婿惭而退。</p>
<p>　　<strong>岳阳楼</strong></p>
<p>　　岳州西门，滕子京建楼，范希文记，苏子美书，邵竦篆，称四绝。</p>
<p>　　<strong>巴丘山</strong></p>
<p>　　岳州府城南。羿屠巴蛇于洞庭，积骨为丘，故名。</p>
</div>
</div>
<div class="bookvmiddle">
<a href="/guwen/bookv_19179.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19181.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
