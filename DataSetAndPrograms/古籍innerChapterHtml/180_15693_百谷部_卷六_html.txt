
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·百谷部·卷六_古诗文网
</title>
<meta content='○黍《尚书·君陈》曰：我闻曰："至治馨香，感于神明；黍稷非馨，明德惟馨。"又《盘庚》曰：若农不服田亩，罔有黍稷。《尚书大传》曰：夏昏火中，可以种黍。《' name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15693.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>百谷部·卷六</b></span>
<a href="javascript:PlayBookv(15693)" style="margin-left:5px;"><img alt="" height="16" id="speakerimgBookv15693" src="/img/speaker.png" width="16"/></a>
<span id="bookvPlay15693" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○黍</p>
<p>　　《尚书·君陈》曰：我闻曰："至治馨香，感于神明；黍稷非馨，明德惟馨。"</p>
<p>　　又《盘庚》曰：若农不服田亩，罔有黍稷。</p>
<p>　　《尚书大传》曰：夏昏火中，可以种黍。</p>
<p>　　《韩诗外传·黍离》曰：彼黍离离，彼稷之苗。(薛君注曰：诗人求己兄不得，忧不识物，视彼黍乃以为稷。)</p>
<p>　　《毛诗》曰：《黍离》，闵宗周也。彼黍离离，彼稷之苗。行迈靡靡，中心摇摇。</p>
<p>　　又《甫田》曰：今适南亩，或秐或秄，黍稷薿薿。(薿薿，盛貌也。)</p>
<p>　　又《鱼藻·黍苗》曰：芃芃黍苗，阴雨膏之。</p>
<p>　　《仪礼·婚礼》曰：赞设黍于酱东。</p>
<p>　　又《特牲馈食礼》曰：佐食，抟黍授祝，祝以授尸。</p>
<p>　　《礼记·月令》曰：仲夏之月，农乃登黍。</p>
<p>　　又《曲礼》曰：黍曰芗合。</p>
<p>　　又《内则》曰：羊宜黍，豕宜稷。</p>
<p>　　《左传·昭公》曰：其藏冰也，黑牡秬黍，以享司寒。(杜预注曰：黑牡，秬黍也。司寒，北方玄冥之神也，故物皆用黑。有事於冰，故祭其神以上黍。)</p>
<p>　　《春秋佐助期》曰：黍神名侜倭兰郝。</p>
<p>　　《春秋说题辞》曰：精移火转生黍，夏出秋改。(杜预注曰：云春之夏，故移也。《农书》曰：黍之言暑也，必须暑改，得阴乃成也。)黍者，缩也。故其立字，"禾"入"米"为"黍"为酒以扶老。(为酒以序尊卑，且禾为柔物，亦宜养老也。)</p>
<p>　　《尔雅》曰：秬，黑黍。〈禾不〉，一〈禾孚〉二米。(郭璞注曰：〈禾不〉亦黑黍，但中兴黍米异耳。汉和帝时，任城生黑黍，或三四实，一黍二米，得黍三斛八斗是也。)</p>
<p>　　《史记·封禅书》曰：管仲说桓公曰："古者封禅鄗上，黍所以为盛。"</p>
<p>　　《汉书》曰：冀州，民五男三女，畜宜牛、羊，谷宜黍、稷。</p>
<p>　　《后汉书》曰：承宫，遭天下丧乱，遂将诸生避地汉中。后与妻子之蒙阴山，肆力耕种禾黍。将熟，人有认之者，宫不与计，推之而去。由是显名。</p>
<p>　　《晋书》曰：刘聪时，河东大蝗，惟不食黍、豆。靳准率部人收而埋之，哭声闻於十馀里。后乃钻土飞出，复食黍、豆、平阳饥甚。</p>
<p>　　崔鸿《十六国春秋·前秦录》曰：符坚宴群臣于钓台，秘书侍郎赵整以坚颇好酒，因为《酒德》之歌，曰："获黍西秦，采菱东齐。春封夏发，鼻纳心迷。"</p>
<p>　　《隋书》曰：李士谦隐居，有牛犯其田者，士谦牵置凉处，饲之过於本主，望见盗刈其禾黍者，默而避之。其家僮尝执盗粟者，士谦慰谕之曰："穷困所致，义无相责。"遽令放之。</p>
<p>　　又曰：李士谦自以少孤，未尝饮酒食肉，口无杀害之言。至於亲宾来萃，辄陈樽俎，对之危坐，终日不倦。李氏宗党豪盛，每至春、秋二社，必高会极欢，无不沉醉喧乱。尝集士谦所，盛馔盈前，而先为设黍。谓群从曰："孔子称黍为五谷之长，荀卿亦云食先黍稷。古人所尚，容可违乎？"少长肃然，不敢弛惰。退而相谓曰："既见君子，方觉吾徒之不德也！"士谦闻而自责曰："何乃为人所疏，顿至於此？"</p>
<p>　　《唐书》曰：德宗以中和节，令文武百辟进农书，献穜稑种。及是，百寮始进《兆人本业》三卷，司农献粟及黍各一斗。</p>
<p>　　《韩子》曰：韩昭侯之时，黍种尝贵甚。昭侯令人覆廪，廪使果窃黍种而粜之。</p>
<p>　　《山海经》曰：广都之野，后稷葬焉，爰有膏黍、膏稷。</p>
<p>　　又曰：鱼山，有人一目，是少昊子孙，食黍。</p>
<p>　　《韩子》曰：吴起攻秦小亭。倚一车辕北门外，令曰："能徙此於南门外者，赐上田上宅。"及有徙者，赐如令。俄又置一石赤黍车门外，令曰："能徙此於西门外者，赐如初。"民争徙之。乃下令曰："攻亭，能先登者，仕之大夫，赐之上田、上宅。"於是攻之，一朝而拔。</p>
<p>　　《淮南子》曰：冬三月，天子衣黑衣，乘玄骆，食黍与彘。(黍、彘，水类，时宜也。)</p>
<p>　　又曰：三代积德而王，齐桓继绝而霸。故树黍者无不获稷，树恩者无不报德。</p>
<p>　　又曰：渭水多力而宜黍。</p>
<p>　　《淮南万毕术》曰：取麦门冬、赤黍渍以狐血，阴幹之。欲饮酒，取一丸置舌下。酒吞之，令人不醉。麦门冬、赤黍、薏苡为丸，令妇人不妒。</p>
<p>　　《白虎通》曰：清明风至，则黍、稷滋。阊阖风至，则种宿麦、黍。</p>
<p>　　《抱朴子》曰：张子和丹法：用铅、朱砂、曾青水合封之，蒸之於赤黍米中也。</p>
<p>　　《纪年书》曰：惠成王八年，雨黍。</p>
<p>　　《国语》曰：子馀使公子赋《黍苗》。(《黍苗》，《小雅》，其诗曰：芃芃黍苗，阴雨膏之。)子馀曰："重耳之仰君也，若黍苗之仰阴雨也。若君实庇荫膏泽之，使能成嘉谷，荐在宗庙，君之力也。"(在宗庙为祭主。)</p>
<p>　　《家语》曰：孔子侍坐於哀公，赐之桃与黍焉。哀公请用之，孔子先食黍而后食桃，左右皆掩口而笑之。公曰："黍者，所以雪桃，非为食也。"孔子对曰："丘知之矣。然黍者，五谷之长，郊社宗庙以为上盛；果属有六而桃为下，祭祀不用，不登郊庙。丘闻之：君子以贱雪贵，不以贵雪贱也。今以五谷之长，雪五果之下者，从上雪下也。臣以为妨於教，害於义，故不敢。"公曰："善"。</p>
<p>　　《吕氏春秋》曰：得时之黍，芒茎而徼下，穗芒以长，抟采而薄糠，舂之易，而食之不噮(北县切。)而香，如此者不餲。(音遏。)先时者，大本而华，茎杀而不遂(，遂，长。)叶高短穗；后时者，小茎而麻长，短穗而厚糠小米，令而不香。(令，新也。)</p>
<p>　　又曰：今以百金与抟黍以示儿子，儿子必取抟黍也；以和氏之璧与百金以示鄙人，鄙人必取百金矣。</p>
<p>　　又曰：饭之美者，南海之秬。(秬，黑黍。)</p>
<p>　　杨泉《物理论》曰：梁者，黍稷之总名。</p>
<p>　　崔寔《四民月令》曰：四月可种黍，谓之上时。</p>
<p>　　《汜胜之书》曰：黍者，暑也，种必侍暑。先夏至二十日，此时有雨。强土可种黍，亩三升。黍心未生，雨灌其心，心伤无实。凡种黍者，皆如禾，欲疏於禾。</p>
<p>　　《祢衡别传》曰：十月，朝黄祖，在艨冲舟上，会设黍臛。衡年少在坐，黍臛至，先自饱食毕，抟以弄戏，其轻慢如此。</p>
<p>　　刘向《别录》曰：传言邹衍在燕，有谷地，美而寒，不生五谷。邹子居之，吹律而温至，生黍，到今名黍谷焉。</p>
<p>　　《列女后传》曰：东平衡农师太尉薨，农欲奔赴，无粮自致。妻愿从行，行止纺绩，庶以自资。行到聚亭，遇天霖雨，留独孤母舍。母舍后有空园，农曰："此园可以种黍。"从求分种之。独孤母曰："此久废园，惟恐生力劣收不多耳，何分之有乎？"农遂与妻斩荆棘种之。黍将熟，独孤母乃更曰："黍当分。"农欲委去，妻曰："不如收敛以遗之，安其意然后乃去。"农遂从之。后还，独孤母以昔黍归农，遂不肯取。</p>
<p>　　《说文》曰：秬，黑黍也。一稃二米，所以酿鬯也。黍，禾属黏者，以大暑而种，故谓之黍。孔子曰："黍可以为酒"。</p>
<p>　　《广雅》曰：粢，黍也。黍穰谓之〈禾列〉。(音例。)</p>
<p>　　崔豹《古今注》曰：宣帝元康四年，长安雨黑黍，粟如禾。和帝元兴元年，黑黍穗一禾二实，或三四实，生任城，得粟三斛八斗，以荐宗庙。</p>
<p>　　《广志》曰：有牛黍，有稻尾秀成赤黍，有马革大黑黍，或云秬黍；有温屯黄黍，有妪亡、燕颔之名。</p>
<p>　　《吴氏本草》曰：黍，神农甘，无毒。七月取，阴幹。益中补气。</p>
<p>　　京房《易妖占》曰：天雨黍粟，大人出走。</p>
<p>　　《荆楚岁时记》曰：十月一日黍臛，俗谓之秦之岁首。未祥黍之义。今北人此日设麻羹豆饭，当为其始熟，尝新耳。</p>
<p>　　《博物志》曰：地三年种蜀黍，其后七年多蛇。</p>
<p>　　○稌</p>
<p>　　范晔《后汉书》曰：乌丸国，其地宜稌。</p>
<p>　　《穆天子传》曰：天子至赤乌，赤乌献稌，麦百载。</p>
<p>　　《广志》曰：有赤稌，有白、黑、青、黄、燕颔凡五种。</p>
<p>　　《吕氏春秋》曰：饭之美者，有阳山之稌。</p>
<p>　　《说文》曰：稌，糜也。(音麋。)</p>
<p>　　崔豹《古今注》曰：糜，稌也。</p>
<p>　　○粱</p>
<p>　　《礼记·曲礼》曰：祭宗庙之礼，粱曰芗箕。</p>
<p>　　又《郊特牲》曰：饭黍稷稻粱，白黍、黄粱。</p>
<p>　　《尔雅》曰：虋，赤苗；芑，白苗。(郭璞注曰：衅，赤粱粟；芑，白粱粟，皆好谷也。犍，为含人曰：别味赤、白苗也。又曰：是伯夷所食首阳草也。)</p>
<p>　　《广雅》曰：藋粱，木稷也。</p>
<p>　　《续汉志》曰：桓帝之初，京都童谣曰："城上乌，尾毕逋。公为吏，子为徒。一徒死，百乘车。车班班，入河间。河间姹女工数钱，以钱为室金为堂，石上慊慊舂黄粱。下有悬鼓，我欲击之，丞相卿怒。""城上乌"者，处高独食，不与下共，谓人主多聚敛也。"公为吏，子为徒"者，言蛮夷叛逆，父既为军吏，子弟又为卒徒往击之也。"一徒死，百乘车"者，言前一人讨胡既死矣，后又遣百乘车往也。"车班班"者，言乘舆班班，入河间迎灵帝也。"姹女工数钱"，言帝既立，其母永乐太后好聚金钱，以为堂室也。"石上慊慊"者，言太后虽积金钱，犹慊慊常苦不足，使人舂黄粱而食之也。"我欲击之"者，言太后教帝使卖官授钱，天下忠笃之士怨望，欲击鼓求见卿。"悬鼓"者，复怒而止我也。</p>
<p>　　《唐书》曰：凉州都督计钦明尝出按部。有吐蕃数万奄至城下，钦明拒战久之，力屈被执。贼将钦明至灵州成下，钦明大呼曰："贼中都无饮，城内有美酱。乞二升粱米，乞二升墨，乞一挺。"是时贼营中四面阻泥河，惟有一路得入。钦明诈乞此物，以喻城中，冀有简兵练将，候夜掩袭。城中无晤其旨者，寻遇害。</p>
<p>　　《淮南子》曰：不能耕而欲黍粱，不能织而憙衣裳，无事而求其功，难矣！</p>
<p>　　又曰：珍怪奇味，人之所美也，而尧粝粱之饭、藜藿之羹；(粝，粗也。)文绣狐白，人所好也，而尧布衣掩形、鹿裘御寒。</p>
<p>　　《国语》曰：栾伯请公族大夫。公曰："夫膏粱之性难正。"</p>
<p>　　《吕氏春秋》曰：吴起为邺令，民歌之曰："终古斥卤生稻粱。"</p>
<p>　　杨泉《物理论》曰：粱者，黍稷之总名也。</p>
<p>　　《神仙传》曰：吴孙权时，有一人种粱在山中，患猿猴食之，闻介象有道，聊从乞辟猿猴法。象告之："无他法也。汝明日往梁所，望见群猴方往时，便大唤，语之言：'以白介象君，使猿猴莫复来食粱。"此人仓卒，直谓象欺弄之。明日视粱，遇群猴适欲下树，试承象语语猴，即各还山去，遂便绝迹。</p>
<p>　　《广志》曰：有具粱、解粱、辽东赤粱，魏武帝以为粥。</p>
<p>　　《本草》曰：白粱，味甘微寒，无毒，主除热益气。有襄阳竹根者最佳。黄粱，出青、冀。</p>
<p>　　《楚辞·招魂》曰：稻粱穱麦拏黄粱。(拏，糅也。以黄粱和而糅，且香滑。)</p>
<p>　　傅休弈《雉赋》曰：饮以华泉之水，食以玄山之粱。</p>
<p>　　左思《魏都赋》曰：雍丘之粱。</p>
<p>　　○东蔷</p>
<p>　　《魏书》曰：乌丸地宜东蔷。(东蔷似蓬草，实如葵子，十二月熟也。)</p>
<p>　　《广志》曰：东蔷色青黑，粒如葵子，幽、凉、并皆有之。</p>
<p>　　《西河语》曰：贷我东蔷，偿我田粱。</p>
<p>　　《上林赋》曰：东蔷雕胡。</p>
</div>
</div>
<div class="bookvmiddle">
<a href="/guwen/bookv_15692.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15694.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
