
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·文部·卷十六_古诗文网
</title>
<meta content="○思疾《汉书》曰：枚皋年十七，上书自陈枚乘之子，上得大喜。武帝春秋二十九，乃得皇太子。皋与东方朔作《皇太子生赋》。皋为文疾，受诏辄成；司马相如善为文而迟，故所作少。(亦具赋门中。)" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15451.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>文部·卷十六</b></span>
<a href="javascript:PlayBookv(15451)" style="margin-left:5px;"><img alt="" height="16" id="speakerimgBookv15451" src="/img/speaker.png" width="16"/></a>
<span id="bookvPlay15451" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○思疾</p>
<p>　　《汉书》曰：枚皋年十七，上书自陈枚乘之子，上得大喜。武帝春秋二十九，乃得皇太子。皋与东方朔作《皇太子生赋》。皋为文疾，受诏辄成；司马相如善为文而迟，故所作少。(亦具赋门中。)</p>
<p>　　又曰：淮南王安作《内篇》，新出，上爱，秘之。使作《离骚传》，旦受诏，日食时上。</p>
<p>　　《魏志》曰：陈思王植年十馀岁，读诵诗论及辞赋数万言，善属文。太祖尝视其文，谓植曰："汝倩人耳。"植跪曰："出言为论，下笔成章，愿当面试，奈何倩人？"时铜雀台新成，太祖悉将诸子登台，使各为诗。植援笔立成。太祖异之。文帝尝欲害植，以其无罪，令植七步为诗，若不成，加军法。植即应声曰："煮豆燃豆箕，豆在釜中泣；本是同根生，相煎何太急！"文帝善之。</p>
<p>　　又曰：王粲善属文，举笔便成，无所改定。人常以为宿构。</p>
<p>　　《齐书》曰：萧文琰，兰陵人；丘令揩，吴兴人；江珙，(音拱)济阳人。竟陵王子良尝夜集学士，刻烛为诗，四韵者刻一寸，以此为率。文琰曰："顿烧一寸烛，成四韵诗，何难之有？"乃与丘令揩、江珙等共打铜钵立韵，响灭则诗成，皆可观览。</p>
<p>　　《梁书》曰：高祖目裴子野曰："其形甚弱，其文甚壮。"俄又敕为书喻魏相元叉，其夜受旨，子野谓可待旦方奏，未之为也。及五鼓，敕促令送上，子野徐起操笔，昧爽便就。既奏，高祖深嘉焉。自是凡诸符檄皆令具草。</p>
<p>　　《南史》曰：朱异(音怡，又音异。)迁散骑常侍。异容貌魁梧，能举止。虽出自诸生，甚闲军国故实。自周捨卒后，异代掌机密。其军旅谋谟，方镇改换，朝仪国典，诏诰敕书，并典掌之。四方表疏，当局簿领，谘详请断，填委於前。异属辞落纸，览事下议，纵横敏赡，不暂停笔，顷刻之间，诸事便了。</p>
<p>　　又曰：蔡景历，陈武帝镇朱方，素闻其名，以书要之。景历对使人答书，笔不停缀，文无所改。帝得书甚加钦赏，即日板授北府中记室参军。</p>
<p>　　崔鸿《十六国春秋·南凉录》曰：秃发傉(内沃切。)檀子礼，年十三，命为《高昌殿赋》，援笔即成，影不移漏。傉檀览而异之，拟於曹子建。</p>
<p>　　《北齐书》曰：魏收，钜鹿人，以文章见知。曾奉诏为封禅文，收对曰："封禅者，帝之盛事。昔司马长卿尚绝笔於此，以臣下材，何敢拟议。臣虽愚浅，敢不竭作？"乃於御前下笔便就，不立藁草，文将千言。黄门侍郎贾思同侍立，深奇之，白帝曰："虽七步之才，无以过此。"自武定二年以后，国家大事，诏命军国文词，皆收所作。每有警急不停，有同宿构。速敏之工，邢、温之所不逮。</p>
<p>　　《梁书》：范云少机警有识，且善属文，便尺牍，下笔辄成，未尝定藁，时人疑其宿构。</p>
<p>　　《萧介传》曰：初，武帝延后进二十馀人置酒赋诗，臧盾以诗不成罚酒一斗，盾饮尽，颜色不变，言笑自若。介染翰便成，文无加点。帝两美之，曰："臧盾之饮，萧介之文，即席之美也。"</p>
<p>　　《三国略》曰：高澄嗣渤海王，闻谢挺、徐陵来聘，遣中书侍郎陆昂於滑台迎劳。於席赋诗，昂必先成，虽未能尽工，亦以敏速见美。</p>
<p>　　梁庾肩吾少勤学，能鼓琴，善属文。宋子仙破会稽，购得肩吾，谓之曰："吾昔闻汝能作诗，今可作。若能，当贳汝命。"肩吾便操笔立成，诗曰："发与年俱暮，愁将罪共深；聊持转风烛，暂映广陵琴。"子仙乃释之。</p>
<p>　　又曰：阴钅监字子坚，梁右卫将军子春之子也。徐陵言之於陈主，陈主召使赋新成安乐宫。钅监援笔便就，陈主甚叹赏之。</p>
<p>　　《北史》曰：隋韦正玄举秀才，杨素志在试退，乃手题，使拟司马相如《上林赋》、王褒《圣方得贤臣颂》、班固《燕然山铭》、张载《剑阁铭》、《白鹦鹉赋》谓曰："我不能为君住宿，可至未时令就。"玄正及时并了，素读数遍，大惊。</p>
<p>　　《隋书》曰：杨素，周武帝以为车骑大将军，仪同三司，渐见礼遇。帝命素为诏书，下笔立成，词义兼美。帝嘉之，顾谓素曰："善自勉之，勿忧不富贵。"素应声答曰："臣但恐富贵来逼臣，臣无心图富贵。"</p>
<p>　　《唐书》曰：太宗征辽，岑文本卒於行驿，召许敬宗，令草《驻跸山破贼诏书》。敬宗立于马前，俄顷而就，词甚典丽，深见嗟赏。</p>
<p>　　唐贺知章晚年尤加纵诞，无复规检，自号"四明狂客"，遨游里巷，醉后属词，动成卷轴，文不加点，咸有可观。</p>
<p>　　又曰：王剧，(其御切。)长寿中累除太子典膳丞，知凤阁舍人事。时寿春王成器、衡阳王成义五王初出阁，同日受册。有司撰仪注，不载册文。及百僚在列，方知阙礼。宰臣相顾失色。剧立召小吏五人，各执笔，口授分授写，一时俱毕，词理俱赡，时人叹服之。寻除凤阁舍人兼弘文馆学士。</p>
<p>　　又曰：韦承庆迁凤阁舍人兼掌天官选事。承庆属文敏捷，虽军国大事，下笔辄成，未尝起草。</p>
<p>　　又曰：孙逖幼而英俊，文思敏速。始年十五，谒雍州长史崔日用。日用小之，令为《土火炉赋》。握翰即成，辞理典赡。日用览之骇然，遂为忘年之交。以是价誉益重。</p>
<p>　　又曰：玄宗度曲，欲造乐府新词，亟召李白。白嗜酒，已卧於肆矣。召入，以水洒面，即令秉笔。顷之，成十馀章。帝颇嘉之。</p>
<p>　　又曰：韦温，绶之子也。以书判拔萃，调补秘书省校书郎。时绶致仕田园，闻温登第，愕然曰："判入高等，在群士之上，得非交结权幸而致耶？"令设席於庭，自出判目，试两节。温命笔即成，绶喜曰："此无愧也。"</p>
<p>　　李端登进士第，工诗。大历中，与韩翃、钱起、卢纶等文咏唱和，驰名都下，号大历中十才子。时郭尚父少子暧尚代宗升平公主，贤明有才思，尤喜诗人，而端等十人多在暧之门下。每晏集赋诗，公主坐视帘中，诗之美者赏。暧因拜官，会十子曰："诗先成者赏。"时端先献警句，云"薰香荀令偏怜小，傅粉何郎不解愁。"主即以百缣赏之。钱起曰："李校书诚有才，此篇宿构也。愿赋一韵正之。请以起姓为韵。"端即襞笺而献曰："方塘似镜草芊芊，初月如钩未上弦；新开金埒教调马，旧赐铜山许铸钱。"暧曰："此愈工也。"</p>
<p>　　令狐楚为太原从事，自掌书记，至节度判官，历仗下侍御史。楚才思俊丽，德宗好文，每太原奏至，能辨楚之所为，颇称之。郑儋(都含切。)在镇暴卒，不及处分从事，军中喧哗，将有急变。中夜，忽十数骑持刃迫楚至军门，诸将环之，令草遗表。楚在白刃之中搦管即成，读示三军，无不感泣，军情乃安。自是声名益重。</p>
<p>　　唐中书舍人陆扆，文思敏速，初无思虑，挥翰如飞，文理俱惬，同舍服其能。天子顾待特异，尝金銮作赋，命学士和。扆先成，帝览而嗟挹之，曰："朕闻贞元时有陆贽、吴通玄兄弟，能作内廷文书，后来绝不相继。今吾得卿，斯文不坠矣。"</p>
<p>　　又曰：李巨川乾符中应进士，属天大下乱，流离奔播，切於禄位。乃以刀笔从诸侯府。王重荣镇河中，辟为掌书记。时车驾在蜀，贼据京师。重荣匡合诸藩，叶力诛寇。军书奏请，堆案盈几。巨川文思敏速，翰动如飞，传之邻藩，无不耸动。重荣收复之功，巨川之助也。及重荣为部下所害，朝议罪参佐，贬为汉中掾。时杨守亮帅兴元素知之，闻巨川至，喜谓客曰："天以李书记遗我也。"即命管记室，累迁幕职。</p>
<p>　　《金楼子》曰：刘备叛走，曹操使阮瑀为书与备，马上立成。有以此为能者，吾以为儿戏耳。</p>
<p>　　《文士传》曰：刘桢坐，厨人进瓜，桢为赋立成。</p>
<p>　　又曰：潘尼曾与同僚饮，主人有流璃盆，使客赋之。尼於坐立成。</p>
<p>　　《国朝传记》曰：李德林为内史令，与杨素共执朝政。素功臣豪侈，后房妇女，锦衣玉食千人。德林子百药夜入其室，则某宠妾所召也。素拘执于庭，将斩之。百药年未二十，仪神俊秀，素意惜之，曰："闻汝善为文，所作诗自叙，称吾意者当免汝死。"解缚授以纸笔，立就。素览之，欣然以妾与之，并资从数十万。</p>
<p>　　杨德祖《答临淄侯笺》曰：又尝亲见执事握牍持笔，有所造作，若成诵在心，借书於手，曾不斯须少留思虑。仲尼日月，无得而逾焉。修之仰望，殆如此矣。且以对〈曷音〉而作《暑赋》，弥日而不献，见西施之容，归憎其白者也。(曹植曾作《鹖鸟赋》，命修作，修辞不为也。又命作《暑赋》，修虽造，终日不敢献。)</p>
<p>　　○思迟</p>
<p>　　《西京杂记》曰：枚皋文章敏疾，长卿制作淹迟，而尽延誉。然长卿首尾温丽，枚皋时有累句，故知疾行无善迹矣。</p>
<p>　　扬子云曰：军旅之际，戎马之间，飞书走檄而用枚皋；廊庙之上，朝廷之中，文高典册而用相如。</p>
<p>　　《后汉书》曰：张衡字平子。少游太学，善属文。永元时，天下自公侯以下莫不逾侈，衡乃拟班固《两都》，遂作《二京赋》，因以讽谏，思十年始成。</p>
<p>　　《魏志》曰：甘露二年，帝幸辟雍，会命群臣赋诗。侍中和逌、(音由)尚书陈骞等制作稽留，有司奏免官。诏曰："吾以闇昧，爱好文雅，广延诗赋，以知得失。乃尔纷纭，良用恻然。"乃共原逌等。</p>
<p>　　《晋书》曰：左思字太冲，齐郡临淄人。思少而好学，年四十未仕，潜思为《三都赋》，十年而成。贵势之家，竞传相写。又案：郭伯通、卫瓘为思传曰："思为《三都》，改易，死乃止。"</p>
<p>　　《宋书》曰：颜延之与陈郡谢灵运俱以词彩齐名，而迟速悬绝。文帝尝各敕拟乐府《北上》篇，延之受诏辄成，灵运久之乃就。</p>
<p>　　《梁书》曰：武帝宴寿光殿，令刘孺、张率赋诗。时率与孺并未及成，帝取孺手板，戏题之曰："张率东南美，刘孺洛阳才，览笔便应就，何事久迟回。"</p>
<p>　　《隋书》曰：薛道衡授内史侍郎加上仪同三司。道衡每至构文，必隐空斋，蹋壁而卧，闻户外有人，便怒。其沉思由此。</p>
<p>　　李翰，天宝中寓居阳翟，为文精密，用思苦涩。常从阳翟令皇甫曾求音乐，每思涸，则奏乐；神逸，则著文。</p>
<p>　　唐李建字杓直。德宗闻其名，擢充翰林学士。未几，罢为它官。高郢为御史大夫，表授殿中侍御，四迁兵部郎中，知制诰。自以草诏思迟，不愿当其任。</p>
<p>　　《谈薮》曰：卢思道与庾知礼作诗，知礼诗成，而思道未就。知礼曰："卢诗何太春日？"思道曰："自许编苫疾，如他织锦迟。"</p>
</div>
</div>
<div class="bookvmiddle">
<a href="/guwen/bookv_15450.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15452.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
