
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
中说·卷六·礼乐篇_古诗文网
</title>
<meta content="子曰：“吾于礼乐，正失而已。如其制作，以俟明哲，必也崇贵乎？”贾琼、薛收曰：“道不行，如之何？”子曰：“父母安之，兄弟爱之，朋友信之。施于有政，道亦行矣，奚谓不行？”子谓：“任、薛" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14805.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷六·礼乐篇</b></span>
<a href="javascript:PlayBookv(14805)" style="margin-left:5px;"><img alt="" height="16" id="speakerimgBookv14805" src="/img/speaker.png" width="16"/></a>
<span id="bookvPlay14805" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e4%bd%9a%e5%90%8d">佚名</a></p>
<div class="contson">
<p>　　子曰：“吾于礼乐，正失而已。如其制作，以俟明哲，必也崇贵乎？”</p>
<p>　　贾琼、薛收曰：“道不行，如之何？”子曰：“父母安之，兄弟爱之，朋友信之。施于有政，道亦行矣，奚谓不行？”</p>
<p>　　子谓：“任、薛、王、刘、崔、卢之昏，非古也，何以视谱？”</p>
<p>　　文中子曰：“帝之不帝久矣。”王孝逸曰：“敢问《元经》之帝何也？”子曰：“絜名索实，此不可去。其为帝，实失而名存矣。”</p>
<p>　　或问谢安。“子曰：“简矣。”问王导。子曰：“敬矣。”问温峤。子曰：“毅人也。”问桓温。子曰：“智近谋远，鲜不及矣。”</p>
<p>　　贾琼问群居之道。子曰：“同不害正，异不伤物。”曰：“可终身而行乎？”子曰：“乌乎而不可也？古之有道者，内不失真，而外不殊俗，夫如此故全也。”</p>
<p>　　繁师玄曰：“敢问稽古之利。”子曰：“执古以御今之有乎？”</p>
<p>　　子曰：“居近识远，处今知古，惟学矣乎？”</p>
<p>　　子曰：“恭则物服，悫则有成，平则物化。”</p>
<p>　　子曰：“我未见平者也。”</p>
<p>　　或曰：“君子仁而已矣，何用礼为？”子曰：“不可行也。”或曰：“礼岂为我辈设哉？”子不答，既而谓薛收曰：“斯人也，旁行而不流矣，安知教意哉？有若谓先王之道，斯为美也。”</p>
<p>　　文中子曰：“七制之主，道斯盛矣。”薛收曰：“何为其然？”子曰：“呜呼！惟明王能受训。”收曰：“无制而有训，何谓也？”子曰：“其先帝之制未亡乎？大臣之命尚正乎？无制而有训，天下其无大过矣。否则苍生不无大忧焉。”</p>
<p>　　薛收曰：“赞其非古乎？”子曰：“唐、虞之际，斯为盛。大禹、皋陶，所以顺天休命也。”</p>
<p>　　文中子曰：“议，天子所以兼采而博听也，唯至公之主为能择焉。”</p>
<p>　　文中子曰：“诫，其至矣乎？古之明王，敬慎所未见，悚惧所未闻；刻于盘盂，勒于几杖；居有常念，动无过事。其诫之功乎？”</p>
<p>　　薛收曰：“谏其见忠臣之心乎？其志直，其言危。”子曰：“必也直而不迫，危而不诋，其知命者之所为乎？狡乎逆上，吾不与也。”</p>
<p>　　贾琼曰：“虐哉，汉武！未尝从谏也。”子曰：“孝武，其生知之乎？虽不从，未尝不悦而容之。故贤人攒于朝，直言属于耳。斯有志于道，故能知悔而康帝业。可不谓有志之主乎？”</p>
<p>　　子曰：“姚义之辩，李靖之智，贾琼、魏徵之正，薛收之仁，程元、王孝逸之文，加之以笃固，申之以礼乐，可以成人矣。”</p>
<p>　　子谓京房、郭璞，古之乱常人也。</p>
<p>　　子曰：“冠礼废，天下无成人矣；昏礼废，天下无家道矣；丧礼废，天下遗其亲矣；祭礼废，天下忘其祖矣。呜呼！吾末如之何也已矣。”</p>
<p>　　越公问政。子曰：“恭以俭。”邳公问政。子曰：“清以平。”安平公问政。子曰：“无斗人以名。”</p>
<p>　　子谓薛收、贾琼曰：“《春秋》、《元经》，其衰世之意乎？义直而微，言曲而中。”</p>
<p>　　越公初见子，遇内史薛公曰：“公见王通乎？”薛公曰：“乡人也。是其家传七世矣，皆有经济之道，而位不逢。”越公曰：“天下岂有七世不逢乎？”薛公曰：“君子道消，十世不逢有矣。”越公曰：“奚若其祖？”公曰：“王氏有祖父焉，有子孙焉。虽然，久于其道，钟美于是也，是人必能叙彝伦矣。”</p>
<p>　　子出自蒲关。关吏陆逢止之曰：“未可以遁我生民也。”子为之宿，翌日而行。陆逢送子曰：“行矣，江湖鳣鲸，非沟渎所容也。”</p>
<p>　　程元曰：“敢问‘风自火出，家人’，何也？”子曰：“明内有齐外，故家道正而天下正。”</p>
<p>　　子曰：“仁义其教之本乎？先王以是继道德而兴礼乐者也。”</p>
<p>　　子曰：“礼其皇极之门乎？圣人所以向明而节天下也。其得中道乎？故能辩上下，定民志。”</p>
<p>　　或问君子。子曰：“知微、知章、知柔、知刚。”曰：“君子不器，何如？”子曰：“此之谓不器。”</p>
<p>　　文中子曰：“周、齐之际，王公大臣不暇及礼矣。献公曰：天子失礼，则诸侯修于国；诸侯失礼，则大夫修于家。礼乐之作，献公之志也。”</p>
<p>　　程元问六经之致。子曰：“吾续《书》以存汉、晋之实，续《诗》以辩六代之俗，修《元经》以断南北之疑，赞《易》道以申先师之旨，正《礼》《乐》以旌后王之失。如斯而已矣。”程元曰：“作者之谓圣，述者之谓明，夫子何处乎？”子曰：“吾于道，屡伸而已。其好而能乐，勤而不厌者乎？圣与明吾安敢处？”</p>
<p>　　子曰：“有坐而得者，有坐而不得者；有行而至者，有不行而至者。”</p>
<p>　　子曰：“见而存，未若不见而存者也。”</p>
<p>　　子曰：“君子可招而不可诱，可弃而不可慢。轻誉苟毁，好憎尚怒，小人哉！”</p>
<p>　　子曰：“以势交者，势倾则绝；以利交者，利穷则散。故君子不与也。”</p>
<p>　　子谓：薛收善接小人，远而不疏，近而不狎，颓如也。</p>
<p>　　子游汾亭，坐鼓琴，有舟而钓者过，曰：“美哉，琴意！伤而和，怨而静。在山泽而有廊庙之志。非太公之都磻溪，则仲尼之宅泗滨也。”子骤而鼓《南风》。钓者曰：“嘻！非今日事也。道能利生民，功足济天下，其有虞氏之心乎？不如舜自鼓也。声存而操变矣。”子遽舍琴，谓门人曰：“情之变声也，如是乎？”起将延之，钓者摇竿鼓枻而逝。门人追之，子曰：“无追也。播鼗武入于河，击磬襄入于海，固有之也。”遂志其事，作《汾亭操》焉。</p>
<p>　　子之夏城，薛收、姚义后，遇牧豕者问涂焉。牧者曰：“从谁欤？”薛收曰：“从王先生也。”牧者曰：“有鸟有鸟，则飞于天。有鱼有鱼，则潜于渊。知道者盖默默焉。”子闻之，谓薛收曰：“独善可矣。不有言者，谁明道乎？”</p>
<p>　　子不相形，不祷疾，不卜非义。</p>
<p>　　子曰：“君子不受虚誉，不祈妄福，不避死义。”</p>
<p>　　文中子曰：“记人之善而忘其过，温大雅能之。处贫贱而不慑，魏徵能之。闻过而有喜色，程元能之。乱世羞富贵，窦威能之。慎密不出，董常能之。”</p>
<p>　　陈叔达谓子曰：“吾视夫子之道，何其早成也？”子曰：“通于道有志焉，又焉取乎早成耶？”叔达出遇程元、窦威于涂，因言之。程元曰：“夫子之成也，吾侪慕道久矣，未尝不充欲焉。游夫子之门者，未有问而不知，求而不给者也。《诗》云：实获我心。盖天启之，非积学能致也。”子闻之曰：“元，汝知乎哉？天下未有不学而成者也。”</p>
<p>　　或问长生神仙之道。子曰：“仁义不修，孝悌不立，奚为长生？甚矣，人之无厌也！”</p>
<p>　　或问严光、樊英名隐。子曰：“古之避言人也。”问东方朔。子曰：“人隐者也。”子曰：“自太伯、虞仲已来，天下鲜避地者也。仲长子光，天隐者也，无往而不适矣。”</p>
<p>　　子曰：“遁世无闷，其避世之谓乎？非夫无可无不可，不能齐也。”</p>
<p>　　文中子曰：“《小雅》尽废而《春秋》作矣。小化皆衰，而天下非一帝。《元经》所以续而作者，其衰世之意乎？”</p>
<p>　　子在绛。出于野，遇陈守。曰：“夫子何之乎？”子曰：“将之夏。”陈守令劝吏息役。董常闻之曰：“吾知夫子行国矣，未尝虚行也。”</p>
<p>　　贾琼事楚公，困谗而归。以告子。子曰：“琼，汝将闭门却扫欤？不知缄口而内修也。”琼未达古人之意焉。</p>
<p>　　仲长子光曰：“在险而运奇，不若宅平而无为。”文中子以为知言。文中子曰：“其名弥消，其德弥长；其身弥退，其道弥进，此人其知之矣。”</p>
<p>　　子曰：“知之者不如行之者，行之者不如安之者。”</p>
<p>　　仲长子光字不曜，董常字履常。子曰：“称德矣。”子之叔弟绩，字无功。子曰：“字，朋友之职也。神人无功，非尔所宜也。”常名之。季弟名静，薛收字之曰保名。子闻之曰：“薛生善字矣。静能保名，有称有诫。薛生于是乎可与友也。”</p>
</div>
</div>
<div class="bookvmiddle">
<a href="/guwen/bookv_14804.aspx">上一章</a>
<a href="/guwen/book_177.aspx" style="border:0px;line-height:27px; height:27px;">目录</a>
<a href="/guwen/bookv_14806.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
