
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·周郡部·卷十七_古诗文网
</title>
<meta content="○江南道下越州《十道志》曰：越州，会稽郡。《禹贡》扬州之域。春秋时越国。《春秋元命苞》曰：牵牛流为扬州，分为越国。《史记》曰：越王勾践，其先禹之苗裔，夏后少康之庶子也。封於会稽，以" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15022.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>周郡部·卷十七</b></span>
<a href="javascript:PlayBookv(15022)" style="margin-left:5px;"><img alt="" height="16" id="speakerimgBookv15022" src="/img/speaker.png" width="16"/></a>
<span id="bookvPlay15022" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○江南道下</p>
<p>　　越州</p>
<p>　　《十道志》曰：越州，会稽郡。《禹贡》扬州之域。春秋时越国。</p>
<p>　　《春秋元命苞》曰：牵牛流为扬州，分为越国。</p>
<p>　　《史记》曰：越王勾践，其先禹之苗裔，夏后少康之庶子也。封於会稽，以奉守禹之祀。文身断发，披草莱而邑焉。</p>
<p>　　《吴志》曰：会稽南面连山万重，北带沧海千里。</p>
<p>　　《舆地志》曰：顺帝时，阳羡人周嘉上书，请分浙江以西为吴郡，东为会稽郡。</p>
<p>　　《宋略》曰：会稽山阴编户三万，号为天下繁剧。王羲之云："每行山阴道上，如镜中游。"王献之望镜湖澄澈，清流泻注，乃云："山川之美，使人应接不暇。"</p>
<p>　　《郡国志》曰：越王北面以事吴，后终灭吴。</p>
<p>　　《汉志》曰：会稽郡，秦置。高帝六年为荆国，十二年更名吴。景帝四年属江都。领曲阿等县三十六。</p>
<p>　　《吴越春秋》曰：禹巡行天下，归还大越，会计修国之道，以会计名山，仍为地号也。</p>
<p>　　《汉志》曰：剡县，属会稽。莽曰尽忠。</p>
<p>　　《南史》曰：张稷为剡令，至嵊亭，生子，因名嵊，字四山。</p>
<p>　　《汉志》曰：诸暨县，属会稽郡。莽曰疏虏。</p>
<p>　　《十道志》曰：县有暨浦诸山，因以为名。</p>
<p>　　《会稽志》曰：龟山之下有东武里，即琅琊东武县。山一夕移於此，东武人皆从此，故里不动。</p>
<p>　　歙州</p>
<p>　　《十道志》曰：歙州，新安郡。《禹贡》扬州之域。春秋时属越。秦属丹阳郡。</p>
<p>　　《汉志》曰：歙，都尉治。属丹阳郡。</p>
<p>　　《汉志》曰：黝县，属丹阳郡。渐江水出焉。成帝鸿嘉二年，为广德国。王莽曰愬虏。师古曰：黝音伊，字与黟同。</p>
<p>　　《晋书》曰：孔愉，字敬康，会稽人。永嘉之乱，避地入新安山谷中，以稼穑、读书为业，信著乡里。后奄忽而去。人皆以为神，为之立庙孔灵村。</p>
<p>　　《梁书》曰：任昉为新安太守，调枫香二石，始入三两，便止，不欲遗之后人。及下任，惟有桃花米二十石。</p>
<p>　　《图经》曰：绩溪县，以界内乳溪与徽溪相去一里，回转屈曲，并流离而复合，谓之绩溪，县因名焉。</p>
<p>　　《图经》曰：任昉为新安太守，因行春至此，爱其云溪，缘源寻幽，累日不返。百姓因名其溪为昉溪，村名昉村。</p>
<p>　　又曰：新安贡柿心墨、木黝之字，县职此之由。</p>
<p>　　又曰：祈门县，本名阊门，著於秦、汉之代县，有巨石夹流水两相对，其状似门，故号阊门。</p>
<p>　　又曰：婺源县，本晋休宁县。</p>
<p>　　《东阳记》曰：上应婺女，故名之。</p>
<p>　　明州</p>
<p>　　《十道志》曰：明州，馀姚郡。古舜为馀姚之墟。</p>
<p>　　《史记》曰：越王勾践平吴，徙夫差于甬东。</p>
<p>　　《汉志》曰：馀姚，属会稽郡。本鄮县之地。</p>
<p>　　《风土记》曰：舜支庶所封，故曰余姚。</p>
<p>　　《舆地志》曰：邑人以其海中物产於山下鄮易，因名鄮县。</p>
<p>　　《图经》曰：鄮县有甬东及句章故城。</p>
<p>　　台州</p>
<p>　　《十道志》曰：台州，古越州，会稽郡之地。《禹贡》扬州之域。春秋时越国。秦属闽中郡。后越王无疆七代孙闽君摇率越人佐汉伐秦，惠帝录其功，封摇为东海王，都於瓯。</p>
<p>　　《山海经》曰：瓯在海中。郭璞注云：今临海永宁县即东瓯故地也。若在南海中郁林郡为西瓯。</p>
<p>　　《吴地记》曰：《汉书》："闽越围东瓯，东瓯告急於天子，天子遣太中大夫严助发兵往救，未至，闽越止兵；东瓯乃举国徒中国，处之江淮间。"而后遗人往往渐出，乃以东瓯地为回浦县。</p>
<p>　　《汉志》曰：回浦，东部都尉理。属会稽郡。杨雄解嘲曰："东南一尉，西北一候。"</p>
<p>　　《十道志》曰：唐武德四年，讨平李子通，於临海县置海州。五年，改海州为台州。</p>
<p>　　处州</p>
<p>　　《图经》曰：处州，缙云郡。古缙云之墟也。秦为会稽郡地。汉初为东瓯地，后以为回浦县。光武更名章安。晋分为永嘉郡。</p>
<p>　　《舆地志》曰：永嘉郡，本会稽东部地。晋明帝大宁元年，分临海等立永嘉郡。</p>
<p>　　《图经》曰：丽水县有恶道，恶道有突星濑。谢灵运与弟书曰："闻恶道溪中，九十九里有五十九滩。"《永嘉记》曰：王右军游恶道，叹其奇绝，遂书突星濑於石。</p>
<p>　　《舆地志》曰：松阳县，本章安南乡，汉末立为县。《吴地记》曰：县东南临大溪有松阳树，大八十一围，腹中空可容三十人坐，故取此为名。王右军尝往看之。《永嘉记》曰：青田县有草叶似竹，可染碧，名为竹青。此地所丰，故名青田。《浮丘公相鹤经》曰：青田之鹤。</p>
<p>　　温州</p>
<p>　　《十道志》曰：温州，永嘉郡。会稽之东境也。汉永建四年，置永宁县。</p>
<p>　　《郡国志》曰：永嘉为东瓯，郁林为西越，斯地蚕一年八熟。</p>
<p>　　《图经》曰：永嘉县，汉治县之地，后汉改为章安县。</p>
<p>　　《汉志》曰：冶，本闽越地。属会稽郡。</p>
<p>　　婺州</p>
<p>　　《十道志》曰：婺州，东阳郡。《禹贡》扬州之域。春秋时为越之西界。秦属会稽郡。汉初属荆、吴二国。</p>
<p>　　《郡国志》曰：婺州，正得东越之地，汉时其地属会稽，为东扬州。人俗轻躁，少信行，好淫祀。</p>
<p>　　郑缉之《东阳记》曰：此境於会稽西部，尝置都尉理於此矣。吴宝鼎元年，始分会稽置东阳郡。隋平陈，置婺州，盖取其地於天文为婺女之分野。</p>
<p>　　《异苑》曰：东阳颜乌以淳孝著闻，群鸟助，衔土块为坟，乌口皆伤。一境以为至孝所致，因以县名乌伤。</p>
<p>　　《十道志》曰：唐武德七年，改乌伤为义乌。</p>
<p>　　衢州</p>
<p>　　《十道志》曰：衢州，信安郡。土地所属与婺州同。唐武德四年，平李子通，於信安县置。西有三衢山，因以为名。</p>
<p>　　《舆地志》曰：后汉献帝初平三年，分太末县立新安县。晋太康元年，以弘农有新安，改名为信安。</p>
<p>　　《左传》曰：越伐吴，王孙弥庸观越，见姑蔑之旗。杜注云：今东阳太蔑县是。</p>
<p>　　《舆地志》曰：太蔑，秦、汉为太末县，今龙丘及《春秋》东阳太末县也。</p>
<p>　　潭州</p>
<p>　　《十道志》曰：潭州，长沙郡。《禹贡》扬州之域。春秋及战国时，为黔中郡之南境。晋怀帝永嘉元年，分荆州置湘州。隋平陈，改湘州为潭州。</p>
<p>　　《史记天官书》曰：翼、轸为楚分。傍一小星，为长沙星。</p>
<p>　　《汉书》曰：高帝封番君芮为长沙王。</p>
<p>　　又曰：长沙定王发，景帝二年立，以母微无宠，故王卑湿贫国。应劭曰：景帝后二年，诸王来朝，有诏更前称寿歌舞。定王但张袖小举手，左右笑其拙。上怪问之，对曰："臣国小地狭，不足回旋。"帝乃以武陵、零陵、桂阳属焉。</p>
<p>　　《郡国志》曰：炎帝神农氏葬於长沙。长沙之尾，东至江夏，谓之沙羡，是其地。</p>
<p>　　《十三州志》曰：西自湘江，至东莱万里，故曰长沙。</p>
<p>　　《湘州记》曰：始皇二十五年，并天下，分黔中以南之沙乡为长沙郡，以统湘川，盖取星以名焉。</p>
<p>　　《遁甲经》曰：长沙之地，云阳之墟，可以长生，可以避世。</p>
<p>　　《湘中记》曰：其地有舜之遗风，人多纯朴，今故老犹弹五弦琴，好为《渔父吟》。</p>
<p>　　《湖南风土记》曰：长沙下湿，丈夫多夭折。俗信鬼，好淫祀，第芦为室，颇杂越风。</p>
<p>　　岳州</p>
<p>　　《十道志》曰：岳州，巴陵郡。《禹贡》荆州之域，古三苗国地。春秋及战国时属楚。秦属长沙郡。晋分长沙之巴陵，置建昌郡，在巴陵。齐武封子伦为巴陵王。梁封齐明帝子宝义为巴陵王，奉齐后，以备三恪。隋平陈，改为岳州。</p>
<p>　　《寻江记》曰：羿屠巴蛇於洞庭，其骨若陵，故曰巴陵。</p>
<p>　　《淮南子》曰：斩修蛇於洞庭。</p>
<p>　　《十道志》曰：巴陵县，本汉下隽县之巴丘地。</p>
<p>　　《汉书·地理志》曰：下隽县，属长沙郡。</p>
<p>　　《十道志》曰：华容县，本汉孱陵县。</p>
<p>　　衡州</p>
<p>　　《十道志》曰：衡州，衡阳郡。春秋时属楚。秦属长沙郡。汉为酃县地，属长沙国。吴分长沙之东部，立为湘东郡。隋平陈，罢郡为衡州，因衡山以取名。</p>
<p>　　《尚书·禹贡》曰：荆及衡阳惟荆州。</p>
<p>　　甄烈《湘州记》曰：宋大明中，望气者云湘东有天子气，遣日者巡视，斩冈以厌之。鄩湘东王为天子。(即明帝也。)</p>
<p>　　《图经》曰：茶陵县者，所谓陵谷生茶茗焉。</p>
<p>　　永州</p>
<p>　　《十道志》曰：永州，零陵县。《禹贡》荆州之域。春秋及战国时，楚之南境。秦属长沙郡。汉属长沙国。晋以零陵属湘州。隋平陈，置永州，因永为水名。</p>
<p>　　《梁书》曰：孙谦，字长逊。为零陵太守，有善绩，吏人安之。先是，部多猛兽，谦至绝迹；乃去官之夜，猛兽即害居人。</p>
<p>　　甄烈《湘州记》曰：石燕山，石形似燕，大小如一山，明净即颉颃飞翔。</p>
<p>　　罗含《湘中记》曰：石燕在泉陵县，雷风则群飞，然其土人稀有见者。</p>
<p>　　又《十道志》曰：零陵县，本汉泉陵县。</p>
<p>　　道州</p>
<p>　　《十道志》曰：道州，江华郡。《禹贡》荆州之域。春秋及战国时属楚。汉属长沙国。唐贞观八年，为道州。</p>
<p>　　《图经》曰：昔舜封象有鼻国，即其地。</p>
<p>　　郴州</p>
<p>　　《十道志》曰：郴州，桂陵郡。《禹贡》荆州之域。春秋及战国时属楚。秦属长沙郡。汉高祖二年，分长沙南境立桂阳郡，属荆州部，居郴。梁元帝为卢阳郡，属衡州。隋平陈，改为郴州。</p>
<p>　　《史记》曰：项羽徙义帝於长沙，都郴。</p>
<p>　　连州</p>
<p>　　《十道志》曰：连州，连山郡。春秋时楚地。秦为长沙郡之南境。二汉为桂阳郡之桂阳县。吴属始兴郡，晋因之，宋於此立宋安郡，后盾齐如之。梁为阳山郡。唐武德四年，改为连州，以郡南黄连岭为名。</p>
<p>　　邵州</p>
<p>　　《十道志》曰：邵州，邵阳郡。《禹贡》荆州之域。春秋时属楚。秦为长沙郡。汉为昭陵县，属零陵郡。吴分零陵北部为邵陵郡，属荆州，即今州也。晋武改昭阳为邵阳。唐贞观十年，改为邵州。</p>
<p>　　又曰：邵阳县，本汉昭陵县地，属长沙国。</p>
<p>　　黔州</p>
<p>　　《十道志》曰：黔州，黔中郡。《禹贡》荆州之域。战国为楚黔中地，秦昭王伐楚，置黔中郡，其地又属焉。汉武陵郡之酉阳县地，武陵五溪蛮之西界也。周武帝保定四年，蛮帅田思鹤以地内附，置奉州。建德三年，改为黔州。</p>
<p>　　《吴录》曰：黔阳，属武陵郡。黔阳，今辰州三亭县西故城是也。</p>
<p>　　思州</p>
<p>　　《十道志》曰：思州，宁夷郡。《禹贡》荆州之域。春秋楚地。隋开皇十八年，始置务川县，属庸州。唐武德元年，以务川当牂柯要路，置务州。贞观八年，改为思州，因思邛水为名。</p>
<p>　　费州</p>
<p>　　《十道志》曰：费州，涪川郡。《禹贡》荆州之域。春秋时属楚。汉武帝元鼎六年，通牂柯道，置牂柯郡，其地属焉。江山阻远，为俚獠所居，多不臣附。周宣政元年，獠王元殊多质等归国，遂立州，取费水为名。</p>
<p>　　《九州要记》曰：九丘之外，有费州。</p>
<p>　　辰州</p>
<p>　　《十道志》曰：辰州，卢溪郡。《禹贡》荆州之域。春秋时属楚，其地即古蛮夷之地。秦昭王使白起伐楚，略取蛮夷，置黔中郡。汉改黔中为武陵郡。隋开皇平陈，改为辰州。</p>
<p>　　《沅陵记》曰：五溪十洞颇为边患，自马伏波征南之后，虽为郡县，其民叛扰，代或有之，盖恃山险所致。</p>
<p>　　《十道志》曰：壶头山，后汉马援征五溪蛮，取壶头山。贼乘高守险，水迅，舡不得进。士卒多疫死，援亦中病，穿岸为室，以避炎气，遂卒於此。《武陵记》曰：山边有石窟，即马援所穿屋也。室内有大蛇如舡，云是援之馀灵。</p>
<p>　　《十道志》曰：故老云："楚子灭巴，巴子兄弟五人流入黔中。汉有天下，名曰酉、辰、巫、武、沅等五溪，为一溪之长，故号五溪。"</p>
<p>　　锦州</p>
<p>　　《十道志》曰：锦州，卢阳郡。历代土地与辰州同。唐武德初，以辰州之地析置锦州。</p>
<p>　　溪州</p>
<p>　　《十道志》曰：溪州，灵溪郡。《禹贡》荆州之域。历代土地所属与辰州同。唐武德中，立溪州，盖取五溪相会於此。</p>
<p>　　又曰：大乡县，本汉沅陵、零陵二县地，属武陵郡，梁分立大乡县。三亭县，本汉灵阳县地，属武陵郡，唐分大乡县。县有小酉山、黔山、大酉山。</p>
<p>　　叙州</p>
<p>　　《十道志》曰：叙州，潭阳郡。古蛮夷之地。战国时为楚黔中地。唐贞观八年，为巫州。天授三年，以巫山不在州界，改为沅州，以沅江水为郡名。开元十三年，仍旧为巫州。至大历五年，为叙州。</p>
<p>　　《五溪记》曰：民多射生而鼻饮，啖蛇鼠，捕虾蟹，朝营夕用，故无宿给。</p>
<p>　　施州</p>
<p>　　《十道志》曰：施州，清江郡。《禹贡》荆州之域。春秋时巴国。七国时为楚巫郡地。秦昭王伐楚，置黔中郡，巫地属焉。周武帝建德二年，酋长向邹兄弟四人相率内附，置施州。</p>
<p>　　又曰：清江县，本汉巫县地，属南郡。巫县，今夔州巫山县是也。吴、晋及周，为沙渠之地。隋於此置清江县。</p>
<p>　　播州</p>
<p>　　《十道志》曰：播州，播川郡。秦夜郎县之西南隅。惠王十四年，欲得楚黔中地，以武关之外易之。今隶黔府，即总谓黔中地。汉武元鼎六年，平西南夷，置牂柯郡，其地属焉。以且兰有掾舡牂柯，因此立郡以名焉。贞观九年，於此界置郎州，后省。十三年，又於其地置播州，以其地有播川，因名焉。</p>
<p>　　《汉书》曰：唐蒙上书说武帝曰："闻夜郎国有精兵可得十馀万，浮舟牂柯，出其不意以制越，此一奇也。"</p>
<p>　　珍州</p>
<p>　　《十道志》曰：珍州，夜郎郡。古山獠夜郎国之地。晋永嘉五年，分牂柯置夜郎郡，兼置充州。唐贞观十七年，廓辟边夷，置播川镇。后因川中有降珍山，因以镇为珍州，取山名郡也。</p>
<p>　　《九州志》曰：夜郎自古非臣伏州郡之地，汉武开拓南边，始置夜郎县，属牂柯郡，即牂牁尉居之。</p>
<p>　　《后汉书》曰：夜郎者，临牂牁江，江广百馀步，足以行舡。</p>
<p>　　《十三州志》曰：牂牁者，江中山名也。</p>
<p>　　夷州</p>
<p>　　《十道志》曰：夷州，义泉县。古徼外蛮夷之地。汉置牂柯郡。历代恃险，不闻臣附。隋大业七年，始招慰，置绥阳县，属明阳郡。唐武德四年，置夷州。</p>
<p>　　叶州</p>
<p>　　《十道志》曰：叶州，龙溪郡。古蛮夷之地，唐置叶州，后为龙溪郡。</p>
<p>　　溱州</p>
<p>　　《十道志》曰：溱州，溱溪郡。古蛮夷之地。唐贞观八年，开拓南蛮，於荣懿县立溱州，地多贡象牙，后或为溱溪郡。</p>
</div>
</div>
<div class="bookvmiddle">
<a href="/guwen/bookv_15021.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15023.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
