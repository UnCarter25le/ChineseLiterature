
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·居处部·卷十_古诗文网
</title>
<meta content="○门上《说文》曰：门，扪也；在外为人所扪摸也。从二户，象形也。阊阖，天门也。阖，门扉也。闬，门也。〈门乡〉，门向也。闤阓，市门也。阍，门竖也。阍，昏也；门常昏闭，故曰阍即守门隶人也" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15033.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>居处部·卷十</b></span>
<a href="javascript:PlayBookv(15033)" style="margin-left:5px;"><img alt="" height="16" id="speakerimgBookv15033" src="/img/speaker.png" width="16"/></a>
<span id="bookvPlay15033" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○门上</p>
<p>　　《说文》曰：门，扪也；在外为人所扪摸也。从二户，象形也。阊阖，天门也。阖，门扉也。闬，门也。〈门乡〉，门向也。闤阓，市门也。阍，门竖也。阍，昏也；门常昏闭，故曰阍即守门隶人也。阎，里中之门也。</p>
<p>　　《易·说卦》曰：艮为门。</p>
<p>　　《尔雅》曰：閍谓之门。(注：《诗》曰祝祭於祊是也。)</p>
<p>　　又曰：正门谓之应门，宫中之门谓之闱。(谓相通之小门。)</p>
<p>　　韩杨《天文要集》：角，天门也。</p>
<p>　　《风俗通》曰：闬，城外郭内里门也。</p>
<p>　　《礼记》注云：天子五门：皋门、雉门、库门、应门、路门。鲁有库、雉、路三门，则诸侯三门也。</p>
<p>　　汉制，内至禁省为殿门，外出大道为掖门。</p>
<p>　　应劭注《汉书》曰：掖者，言在司马门之旁掖。王者行幸，设车宫辕门，帷宫旌门，无宫则供人门。郑注《周官》云：次车为藩，则仰车辕以表门。张帷为宫，则树旌以表门。陈列周卫，则立长人以表门。</p>
<p>　　《周礼》曰：掌舍，掌王会同之舍，设陛枑再重，设车宫辕门，为坛壝宫棘门，为帷宫设旌门，无宫则供人门。(辕门，谓次以为藩，即车以为门。人门，谓以人为卫，立长人以为门。)</p>
<p>　　又曰：师氏，掌以以美诏王。居虎门之左，司王朝。注云：虎门，路寝门也；王日视朝於路寝门外也。画虎焉，以明勇猛於守宜也。</p>
<p>　　《尚书》曰：舜宾于四门，四门穆穆。</p>
<p>　　又曰：辟四门</p>
<p>　　《诗》曰：乃立皋门，皋门有伉。乃立应门，应门锵锵。</p>
<p>　　又曰：《北门》，刺士不得其志也。言卫之忠臣不得其志耳。出自北门，忧心殷殷。</p>
<p>　　又曰：高门有闶。</p>
<p>　　又曰：《衡门》，诱僖公也。愿而无立志，故作是诗以诱掖其君也。衡门之下，可以栖迟。</p>
<p>　　《诗义问》曰：横一木作门而上无屋，谓之衡门。</p>
<p>　　《易》曰：重门击柝，以待暴客。</p>
<p>　　又曰：出门同人，无咎。</p>
<p>　　又曰：不出户庭，无咎。</p>
<p>　　《礼记》曰：凡与客入者，每门让於客。客至於寝门，则主人请入为席，然后出迎客。主人入门而右，客入门而左。</p>
<p>　　又曰：生男，悬弧于门左。</p>
<p>　　又曰：立不中门，行不履阈。</p>
<p>　　又曰：妇人送迎不出门，见兄弟不逾阈。</p>
<p>　　又曰：两君相见，揖让而入门，入门而悬兴。作乐。</p>
<p>　　又曰：大夫、士出入公门，由闑右，不践阈。</p>
<p>　　又曰：入门而问讳。</p>
<p>　　又曰：孔子负手曳杖，逍遥於门。</p>
<p>　　又曰：天子诸侯台门，此以高为贵者。</p>
<p>　　又《月令》曰：孟秋，其祀门，祭先肝。阴气出，祀之于门外，顺阴也。</p>
<p>　　又曰：孟冬，戒门闾，修键闭。</p>
<p>　　《左传》启塞从时。门户桥道谓之启，城郭墙堑为之塞，皆启闭之急，不可一日而阙也。</p>
<p>　　又《襄二年》王叔之宰曰："荜门圭窦之人而皆陵其上，难为上矣。"(荜门，柴门，闺窦小户穿壁，上锐下方，状如圭。)</p>
<p>　　又曰：新作南门，书不时也。(注：本名稷门，公吏高之，改高门也。)</p>
<p>　　又曰：郑大水，龙斗於时门之外洧渊。</p>
<p>　　又曰：公及邾师战，败绩。邾人获公胄，悬诸鱼门。(杜预曰：鱼门，邾城门。)</p>
<p>　　又曰：楚子囊围宋，门于桐门。</p>
<p>　　又曰：楚子为陈夏氏乱，遂入陈，杀夏徵舒，轘诸栗门。(轘，车裂也，栗门，陈城门也。)</p>
<p>　　《论语·宪问》曰：子击磬於卫，有荷蕢而过孔氏之门者曰："有心哉，击磬乎！"</p>
<p>　　又曰：邦君树塞门，管氏亦树塞门。</p>
<p>　　又《乡党》曰：入公门，鞠躬如也。</p>
<p>　　《史记》曰：金马门者，官者署门也。门旁有铜马，故谓之曰金马门。</p>
<p>　　又曰：太史公曰："余过大梁，求所谓夷门者，大梁城东门也。"</p>
<p>　　又曰：夫以汲、郑之贤，有势则宾客十倍，无势则否，况众人乎！下邽翟公有言，始翟公为廷尉，宾客阗门；及废也，门外可设雀罗。翟公复为廷尉，客欲往，翟公乃大署门曰："一死一生，乃知交情。一贫一富，乃知交态。一贵一贱，交情乃见。</p>
<p>　　又曰：万石君子庆为内史。庆归，入门不下车。万石君闻之，不食。庆恐，肉袒请罪，不许。举宗及兄建肉袒，万石君让曰："内史贵人，入闾里，里中长老皆走匿，而内史坐车中自如，固当。"乃谢罢庆。庆及诸子入里门，趋至家。</p>
<p>　　又曰：吕不韦说子楚曰："吾能大子之门。"子楚笑曰："盖自大子之门，顾乃大吾门！"不韦曰："吾门待子门而大耳。"</p>
<p>　　《汉书》曰：太液池有璧门。</p>
<p>　　又曰：陈平家贫，负郭穷巷，以席为门，然门外多长者车辙。</p>
<p>　　又曰：魏勃家贫，欲见齐相曹参，无以自达，常早起扫其门。人问故？勃曰："欲见相君无因，故为子扫门。"乃见参，参用为舍人。</p>
<p>　　又曰：梅福居家，常以读书养性为事。至元始中，王莽颛政，(师古曰：颛与专同。)福一朝弃妻子，去九江，至今传以为仙。其后，人有见福於会稽者，变姓名，为吴市门卒云。</p>
<p>　　又曰：于定国父于公，其闾门坏，父老方共治之。于公谓曰："少高大闾门，令容驷马高盖车。我治狱多阴德，未曾有冤，子孙必有兴者。"至定国为丞相，永为御史大夫，封侯世传云。</p>
<p>　　又曰：张释之为公车令，顷之，太子与梁王共车入朝，不下司马门，(如淳曰：宫卫令，诸出入殿门公车司马门者皆下，不如令，罚金四两。)於是释之追止太子、梁王毋入殿门。遂劾不下公门不敬，奏之。薄太后闻之，文帝免冠谢曰："教儿不谨。"薄太后使丞者诏赦太子、梁王，然后得入。文帝繇是奇释之，拜为中大夫。</p>
<p>　　又曰：郑崇为尚书，上谓曰："君门如市，何以欲禁切主上？"(师古曰：请求者多，交通宾客者也。)崇对曰："臣门如市，臣心如水。"</p>
<p>　　又曰：邹阳谏吴王曰："今臣尽智毕义，易精极虑，则无国不可奸；饰固陋之心，则何王之门不可曳长裾乎！"</p>
<p>　　又曰：王尊为东平相。是时，东平王以至亲骄不奉法度。傅相连坐。(师古曰：前任傅相者，頞坐王得罪。)及尊视事，奉玺书至庭中，王未及出受诏，尊持玺书归舍，食已乃还。致诏后，谒见王，太傅在前说《相鼠》之诗。(师古曰：《鼠》，鄘风篇名，刺无礼之诗也。其辞曰：相鼠有皮，人而无仪，人而无仪，不死何为。相，视也。言视鼠有皮，虽处高显之地，偷食苟得，不知廉耻。人无礼仪，亦与鼠同，不如速死也。)尊曰："毋持布鼓过雷门！"(师古曰：雷门，会稽城门也。有大鼓，越击此鼓，声闻洛阳，故尊引之也。布鼓，谓以布为鼓，故无声。)王怒，起入后宫，尊亦直趋出就舍。</p>
<p>　　又曰：盖宽饶，字次公。为谏议大夫，行郎中户将军。(师古曰：《百官公卿表》郎中令属官有郎中、事户，骑三将，各以所主为名也。将者，主户卫也。)劾奏卫将军张安世子侍中阳都侯彭祖不下殿门，(师古曰：过殿门不下车也。)并连及安世居位无补。彭祖时实下门，宽饶坐举奏大臣非是，左迁为卫司马。</p>
<p>　　又曰：萧望之署小苑东门候时，王仲翁出入从仓头卢儿，顾谓望之："不肯录录，反抱关为。"(师古曰：录录，谓循常也。言望之不能随例搜索以建忤，执政不得大官而守门。)望之曰："各从其志。"</p>
<p>　　又曰：钩弋夫人大有宠，有娠，十四月乃产，是为昭帝。武帝曰："昔尧十四月生，今钩弋亦然。"乃命其门曰尧母门。</p>
<p>　　范晔《后汉书》曰：孔融云："郑君里门，四方所由观礼，其广令容高车结驷，名为通德之门。</p>
<p>　　又曰：郅惲，字君章。为上东门候，帝常猎，夜还，惲拒门不开。帝乃回从中东门入。赐惲布，贬中东门候。</p>
<p>　　又曰：《李膺传》曰：是时朝廷日乱，纲纪颓弛。膺独持风裁，以声名自高。士有被其容接者，名为登龙门。"以鱼为喻。龙门，河水所下之口，在今绛州龙门县。</p>
<p>　　辛氏《三秦记》曰：河津，一名龙门，水陆不通，鱼鳖之属莫能上，江海大鱼薄集龙门下数千，不得上，上则为龙。</p>
<p>　　袁宏《汉纪》曰：建初二年，有司依旧典奏封诸舅，太后诏曰："前过濯龙门上，见外家车如流水马如龙。吾不谴怒之，但绝其岁用。"</p>
<p>　　《后汉书·马援传》曰：孝武皇帝时，善相马者东门京铸作铜马法献之，有诏立马於鲁班门外，则更名鲁班门为金马门。</p>
<p>　　又曰：赤眉入长安，更始单骑走，从厨城门出，(《三辅黄图》曰：洛城门，王莽改日建子门，其内有长安厨官，俗名之为厨城门。今长安故城北面之中门是也。)诸妇女从后连呼曰："陛下，当下谢城。"更始即下拜，复上马去。</p>
<p>　　又《郭祚传》曰：祚迁尚书右仆射。故事，令仆中丞驺唱而入宫门，至於马道。及祚为仆射，以为非尽敬之宜，言於世宗，帝纳之，诏御在太极唱至止车门，御在朝堂至司马门。驺唱不入宫，自此始也。</p>
<p>　　又曰：张湛，建武初为左冯翊。在郡修典礼，设条教，政化大行。后告归平陵，望寺门而步。(告，请也。告归，谓请假归寺门。即平陵县门也。)主簿进曰："明府位尊德重，不宜自轻。"谌曰："《礼》，下公门。轼辂马。(辂，大也。君所居曰辂寝。车马曰辂马。轼，车前横木也。《乘车》曰：必正之有所敬，则抚轼谓小俯也。)孔子於乡党，恂恂如也。父母之国，所宜尽礼，何谓轻哉？"</p>
<p>　　又曰：虞延为陈留督邮，敕延一人从驾到鲁，还经封丘城门，门下小，不容羽盖，帝怒，使挞侍御史，延因下见引咎，以为罪在督邮。言辞激扬，有感上意，乃制诏曰："以陈留督邮虞延故，侍御史罪宜放。"</p>
<p>　　《魏书》曰：文帝初在东宫，集诸儒於肃城门内，讲论大义，侃侃无倦。</p>
<p>　　《吴志》曰：张昭谏，孙权不从，称疾不朝。权自出，过其门呼昭，辞疾笃。权使烧其门，欲恐之，昭更闭门。权使灭火，住门良久，昭诸子共扶昭起，权载以还宫。</p>
<p>　　又曰：初平中，谣曰："黄金车，班兰耳，阊阖门，出天子。"阊阖，吴西郭门，夫差所作。</p>
<p>　　又曰：诸葛恪有迁都意，更起武昌宫。是月，武昌门灾，改作端门。</p>
<p>　　《晋书》曰：王衍既有盛才美貌，明悟若神，尝自比子贡。声名藉甚，倾动当世。妙善玄理，唯谈《庄》、《老》。每捉玉柄麈尾，与手同色。义理有所不安，随即改更，改世号口中雌黄。朝野翕然，谓之一世龙门。</p>
<p>　　又曰：贺循，时廷尉张闿住在小市，将夺左右近宅以广其居，乃私作都门，早闭晏开，人多患之，讼于州府，皆不见省。会循出，至破冈，连名诣循质之。循曰："见张廷尉，当为及之。"闿闻而遽毁其门，诣循致谢。其为世所敬服如此。</p>
<p>　　又曰：陈頵，字延思，陈国若人也。少好学，有文义。父立宅起门，頵曰："当使容驷马车。"笑而从之。</p>
<p>　　又曰：稽含自号即丘子，门曰归厚之门。</p>
<p>　　崔鸿《十六国春秋·夏录》曰：赫连勃勃宫殿大成，乃刻石都南，颂其功德。其南门曰朝宋门，东门曰招魏门，西门曰平朔门。又起冲天台於南山，欲登之望长安。</p>
<p>　　又《后赵录》曰：建武十年，白虹出自大社，经凤阳门，东南连天，十馀刻乃灭。于是闭凤阳门，唯元日乃开。</p>
<p>　　又《后秦录》曰：姚兴从朝门游于文武苑，及昏而还，将自平朔门入，前驱既至城门，校尉王满聪被甲持杖，闭门拒之。乃回从朝门而入。旦而召聪，谓之曰："卿社稷之臣也，朕有喜焉。"于是进位二等。</p>
<p>　　《隋书》曰：高祖初为定州总管。先是，定州城西门久闭不行。齐文宣帝时，或请开之，以便行路。帝不许，曰："当有圣人来启之。"及高祖至而开焉，莫不惊异。</p>
<p>　　《陈书》曰：高祖七年，改作云龙、神虎二门。案：《宫殿薄》曰：云龙门，第二重宫墙东西门，晋本名中东华门，本晋东掖门也，梁改之，西对第三重墙万春门。神虎门，第二重宫墙西门，晋本名中西华门，本晋西掖门，宋改名西华，东入对第三重墙千秋门。</p>
<p>　　《水经注》曰：长安城，惠帝元年筑，六年成，即咸阳也。本离宫无城，故城之。十二门：东出北头第一门宣平门，王莽更名春王门，正月亭，民曰东城门，其郭门曰东都门，逄萌挂冠处也。第二清明门，一曰凯门，王莽更曰宣德门，布恩亭内有籍田仓，亦曰籍田门，第三霸门，王莽更名仁寿门，无疆亭，民见门色青，又名青城门，亦曰青绮门，邵平种瓜处也。南出东头第一门覆盎门，王莽更曰永春门，长茂亭，其南有下杜城，应劭曰：故杜陵之下聚落也，故曰下杜门。又曰端门，北对长乐宫。第二门安门，亦曰鼎路门，王莽改曰光礼门，显乐亭。第三西安门，北对未央宫，本名平门，王莽更名信平门，诚正亭。西出南头第一章门，王莽更名万秋门，亿年亭亦曰故光毕门也。又曰便门，第二直门，王莽改曰直道门，端路亭，故龙楼门也。第三西城门，亦曰雍门，王莽更名章义门，著谊亭，其水北有函里，民名曰函里门，又曰光门，亦曰突门，北出西头第一门横门，王莽更名朔都门，左函亭，如淳曰：横音光，故曰光门，其外郭有棘门，徐广曰：棘门在横门外，《北汉书》徐厉军此以备匈奴，又有通亥门也。第二门洛门，又曰朝门，王莽更名建子门，广世亭，一名高门。</p>
</div>
</div>
<div class="bookvmiddle">
<a href="/guwen/bookv_15032.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15034.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
