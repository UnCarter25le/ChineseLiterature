
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·人事部·卷一百六_古诗文网
</title>
<meta content='○讴《说文》曰：讴，齐歌也。《左传》曰：宋华玄为植，巡功。城者讴曰："睅其目，皤其腹，弃甲而复。于思于思，弃甲复来。"又曰：宋皇国父为太宰，为平公筑台，妨于农收' name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15316.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>人事部·卷一百六</b></span>
<a href="javascript:PlayBookv(15316)" style="margin-left:5px;"><img alt="" height="16" id="speakerimgBookv15316" src="/img/speaker.png" width="16"/></a>
<span id="bookvPlay15316" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○讴</p>
<p>　　《说文》曰：讴，齐歌也。</p>
<p>　　《左传》曰：宋华玄为植，巡功。城者讴曰："睅其目，皤其腹，弃甲而复。于思于思，弃甲复来。"</p>
<p>　　又曰：宋皇国父为太宰，为平公筑台，妨于农收，子罕请俟农功之毕，公不许。筑者讴曰："泽门之晢，实兴我役。邑中之黔，实慰我心。"</p>
<p>　　《汉书》曰：汉王既至南郑，诸将及士卒皆歌讴思东归，(师古曰：讴，齐歌也。)多道亡还者。(未至南郑，在道即止。)</p>
<p>　　○歌</p>
<p>　　《释名》曰：歌，柯也。所歌之声是其质也。以声吟咏，有上下，如草木之有柯叶也。</p>
<p>　　《说文》曰：歌，咏也。</p>
<p>　　《诗》曰：心之忧矣，我歌且谣。</p>
<p>　　《家语》曰：孔子相鲁，齐人归女乐。鲁君淫荒，孔子遂行，师已，送曰："夫子则非罪也。"孔子曰："欲歌可乎？"歌曰："彼妇人之口，可以出走；彼妇人之谒，可以败死。优哉游哉，聊以卒岁。"</p>
<p>　　《史记》曰：曹参为汉相国三年，百姓歌之曰："萧何为法，讠冓若画一；曹参代之，守而勿失。载其清静，人以宁一。"</p>
<p>　　又曰：卫子夫为皇后，弟青贵震天下。天下歌之曰："生男无喜，生女无怒，独不见卫子夫霸天下！"</p>
<p>　　《汉书》曰：石显与中书仆射牢梁、少府五鹿充宗结党，诸附倚者得宠位。民歌之曰："牢耶石耶，五鹿客耶！印何累累耶，绶何若若耶！"言其兼官据势也。</p>
<p>　　又曰：太始二年，赵中大夫白公(白姓，公爵也，为孺子之也。)复奏穿渠引泾水，首起谷口，尾入栎阳，注渭中，延袤二百里，溉田四千五百馀顷，因名"白渠"。民甚饶，歌之曰："田于何所，池阳谷口；郑国在前，白渠起后。举插为云，决渠为雨；泾水一石，其泥数斗。且粪且溉，长我禾黍；衣食京师，亿万之口。"</p>
<p>　　又曰：冯立，字圣通。为西河、上郡，与兄野王相代，政行相似，吏人嘉之，乃歌曰："大冯君，小冯君，兄弟继踵相因循，聪明圣智惠吏人，政如鲁、卫德化钧，周公、康叔犹二君。"</p>
<p>　　又曰：王氏五侯争为奢侈，大起第宅，百姓歌曰："五侯初起，曲阳最怒；坏决高都，连境外杜；土山渐台，象西白虎。"(白虎，殿名。)</p>
<p>　　《后汉书》曰：皇甫嵩讨平黄巾，请冀州一年田租，以瞻饥民。百姓歌曰："天下乱兮市为墟，母不保子妻失夫，赖得皇甫复汝居。"</p>
<p>　　又曰：刘陶駼除顺阳长，以病免吏，民思而歌之曰："邑然不乐，思我刘君；何时复来，安此下民。"</p>
<p>　　又曰：郭贺，字乔卿。为荆州刺史。到官有殊政，百姓歌之曰："厥德仁明郭乔卿，忠正朝廷上下平。"</p>
<p>　　谢承《后汉书》曰：岑晊迁魏郡太守，民歌之曰："我有枳棘，岑君伐之。我有蛑贼，岑君遏之。狗吠不惊，足下生氂'含哺鼓腹，焉知凶灾。我嘉我生，独丁斯时；美矣岑君，於戏在兹。"</p>
<p>　　又曰：陈临，字子然。为苍梧太守。人遗腹子，报父怨，捕得系狱。伤其无子，令其妻入狱，遂产得男。人歌曰："苍梧陈君恩广大，令死罪囚有后代，德参古贤天报施。"</p>
<p>　　司马彪《续汉书》曰：贾琮为交州刺史，岁间清平，百姓安土，为之歌曰："贾父来晚，使我先反；今见清平，吏不敢饭。"</p>
<p>　　又曰：李燮拜京兆尹，诏发西园钱，燮上一封，事遂止不发。吏民爱仰，乃歌曰："我府君，道教举；恩如春，威如虎；刚不吐，弱不茹；爱如母，训如父。"</p>
<p>　　《东观汉记》曰：廉范，字叔度。为蜀郡太守。削火，令但严使储水而已，百姓歌之曰："廉叔度，来何暮；不禁火，人安堵？平生无襦，今五袴。"</p>
<p>　　又曰：范丹，字史云。为莱芜长。遭党锢事，推鹿车，载妻子，捃拾自资，有时绝粮。丹言貌无改，闾里歌之曰："甑中生尘范史云，釜中生鱼范莱芜。"</p>
<p>　　又曰：朱晖为临淮太守，抑强绝雅，岁常丰熟，人为之歌曰："强直自遂，南阳朱季。吏畏其威，人怀其惠。"</p>
<p>　　又曰：张堪为渔阳太守，勤人耕种以致丰富，百姓歌曰："桑无附枝，麦秀两歧；张君为政，乐不可支。"</p>
<p>　　《吴录》曰：彭循，字子阳，毗陵人。建国二年，海贼丁仪等万人据吴，太守秋君闻循勇，谋以守令。循与仪相见，陈说利害，应时散降，民歌之曰："时岁仓卒贼纵横，大戟强弩不可当，赖遇贤令彭子阳。"</p>
<p>　　又曰：王谭，字世容。为成武令，民服德化，宿恶奔迸。父老歌之曰："王世容，治无双；省徭役，盗贼空。"</p>
<p>　　《晋书·束晳传》：太康中，郡界大旱，晳为邑人请雨，三日而雨注。众谓晳诚感，为作歌曰："束先生，通神明；请天三日，甘雨零零。我黍以育，我稷以成。何以酬之，报束先生。"</p>
<p>　　又曰：邓攸为吴郡守，刑政清明，百姓欢悦，为中兴良守。后称疾去职。郡常有送迎钱数百万，攸去郡，不受一钱。百姓数千人留牵攸船，不得进，攸乃少停，夜中发去。吴人歌之曰："纔如打五鼓，鸡鸣天欲曙。邓侯挽不留，谢令推不去。"</p>
<p>　　又曰：徐州刺史吕虔檄王祥为别驾，祥年垂耳顺，固辞不受。为具车牛，祥乃应召，虞委以州事。于时寇盗充斥，祥率励兵士，频讨破之。州界清静，政化大行。时人歌之曰："海沂之康，实赖王祥。邦国不空，别驾之功。"</p>
<p>　　又曰：诸葛恢，字道明；荀闿，字道明；蔡谟，字道明。皆有名誉，号曰中兴三明。时人歌之曰："京师三明各有名，蔡氏儒雅，荀、葛廉清。"</p>
<p>　　王隐《晋书》曰：应詹为南平郡，郡人歌之曰："乱离既著，殆为灰朽；侥幸之运，赖兹应后。荫我涂炭，惠隆丘阜；润曰江海，恩犹父母。"</p>
<p>　　崔鸿《前秦录》曰：王猛化洽六州，人移风变，百姓歌之曰："长安大街，夹树杨槐。下走朱轮，上有鸾栖。英彦云集，诲我人黎。"</p>
<p>　　又曰：苻坚时，凤皇集于东阙，歌之曰："凤皇于飞，其羽翼翼；渊哉圣后，享龄万亿。"</p>
<p>　　崔鸿《崔氏家传》曰：崔瑗为汲令，开沟澮，兴造稻田。长老歌之曰："上天降神明，锡我慈仁父；临人布德泽，恩惠施以序。"</p>
<p>　　《唐书》："颜师古叔父游秦，武德初，累迁廉州刺史，封临沂县男。时刘黑闼初平，人多以强暴寡礼，风俗未安。游秦抚恤境内，礼让大行，邑人歌之曰："廉州颜有道，性行同庄老；爱人如赤子，不煞非时草。"高祖玺书劳勉之。</p>
<p>　　《韩子》曰：齐桓公饮酒醉，遗其冠，耻之。管仲曰："公胡不雪之以政？"公曰："善"。因发困仓赐贫穷，论囹圄三日，而人歌之曰："公胡不复遗其冠乎！"</p>
<p>　　《吕氏春秋》曰：魏襄王使吴起为邺令，引漳水灌田，民大得利，相与歌曰："邺有吴圣令，为公决漳水；灌邺旁终古，斥卤生稻粱。"</p>
<p>　　《世说》曰：郗超、王珣并以俊才为桓温大司马所眷。珣为主簿，超为记室参军；超多须，珣形状短小。时人为之歌曰："髯参军，短主簿；能令公喜，能令公怒。"</p>
<p>　　常璩《华阳国志》曰：吴资，字玄约，为巴郡太守。屡获丰年，人歌之曰："习习晨风动，澍雨润乎苗；我后恤时务，我人以优饶。"</p>
<p>　　刘向《新序》曰：季子以剑带徐君墓树，徐人嘉而歌之曰："延陵季子，不忘旧故；千金之剑，以带丘墓。"</p>
<p>　　《陈留耆旧传》曰：爰珍除六令，吏人讼息，教诲其子弟，歌之曰："我有田畴，爰父殖置；我有子弟，爰父教诲。"</p>
<p>　　《襄阳耆旧传》曰：山季伦每临习池，未尝不大醉而还，曰："我高阳池也。"襄陵城中小儿歌之曰："山公出何去往至高阳池。日夕倒载归，酩酊无所知。时时能骑马，到着白接篱。举鞭向葛强，何如并州儿！"</p>
<p>　　又曰：襄阳太守胡烈有惠化，百姓歌曰："美哉明后，俊哲惟嶷。陶广乾坤，周孔是则。文武播畅，威振遐域。"</p>
<p>　　○谣</p>
<p>　　《尔雅》曰：徒歌曰谣。</p>
<p>　　《汉书》曰：石显失权数月，丞相条奏显旧恶，及其党牢梁、陈顺皆免官。显与妻子徙归故郡，忧懑不食，道病死。诸所交结，以显为官，废罢，少府五鹿充宗左迁玄菟太守，御史中丞伊嘉为雁门都尉。长安谣曰："伊徙雁，鹿徙菟，去牢与陈石无徒。"</p>
<p>　　袁山松《后汉书》曰：桓帝时，朝廷日乱，李膺风格秀整，高自标尚，后进之士升其堂者以为登龙门。大学生三万馀人榜天下士，上称三君，次八俊，次八顾，次八及，次八厨，犹右之八玄八凯也。因为七言谣曰："不畏强御陈仲举，九卿直言有陈蕃。天下模楷李玄礼，天下好交荀伯条。天下英秀王叔茂，天下冰楞王秀陵。天下忠平魏少英，天下稽古刘伯祖。天下良辅杜周甫，天下才英赵仲经。"</p>
<p>　　司马彪《续汉书》曰：张霸为会稽太守，越贼束手归附。童谣曰："弃我戟，捐我矛；盗贼尽，吏皆休。"</p>
<p>　　又曰：蜀童谣曰："黄牛白腹，五铢当复。"时公孙述僣号於蜀，时人窃言王莽称皇述欲继之，故称汉家货泉当复也。</p>
<p>　　又曰：桓帝时，汝南太守宗资任用功曹范滂，中人以下共嫉之，作七言谣曰："汝南太守范孟博，南阳宗资主画诺。"</p>
<p>　　《东观汉记》曰：王涣除河内温令，商贾露宿，人开门卧，人为作谣曰："王稚子，代未有；平徭役，百姓喜。"</p>
<p>　　《吴志》曰：周瑜少精意於音乐，虽三爵之后，其有阙误，瑜必知之，知之必顾，时人谣曰："曲有误。周郎顾。"</p>
<p>　　《晋书》曰：羊祜以伐吴必藉上流之势。又时吴有童谣曰："阿童复阿童，衔刀浮渡江。不畏岸上兽，但畏水中龙。"祜闻之曰："此必水军有功，但当思应其名者耳。"</p>
<p>　　又曰：杜预遣周旨、伍巢等伏兵乐乡城外。孙歆遣军出拒王濬，大败而还。旨等发伏兵，随歆军而入，直至帐下，虏歆而还。故军中为之谣曰："以讨伐战一当万。"於是进逼江陵。</p>
<p>　　又曰：太始中为贾充等谣曰："贾裴王，乱纪纲；王裴贾，济天下。"言亡魏而成晋也。</p>
<p>　　王隐《晋书》曰：裴秀才十馀岁，叔父徽有声名，宾客诣徽，出则过秀。时人谣曰："后进领袖有裴秀。"</p>
<p>　　又曰：杜预开杨口，起夏口水道洪洞达巴陵，经千馀里，内写长江之险，外通零桂之漕南土美而谣之曰："后世无叛由杜翁，孰识智名与勇功。"</p>
<p>　　又曰：潘岳，字安仁，清辩能属文。早辟贾充府、太子舍人，出为河阳令。以仕次宜为郎，不得意。时仆射山涛领选，岳内非之，密作谣曰："阁道东，有大牛。王济鞅，裴楷秋，和峤刺促不得休。"</p>
<p>　　崔鸿《后赵录》曰：张楼为临水长，严政酷刑，残忍无惠，人谣之曰："阳平张楼头如箱，见人切齿剧虎狼。"</p>
<p>　　崔鸿《前秦录》曰：苻洪母姜氏因寝产洪，惊悖而寤。先是，陇右大霖雨，百姓苦之，谣曰："雨若不止，洪水必起。"故名之曰洪。</p>
<p>　　又曰：初，苻生梦大鱼食蒲，又长安谣曰："东海大鱼化为龙，男便为王女为公，问在何所洛门东。"海，坚将也，时为龙骧将军，第在洛门之东。是月，生以谣梦之，故诛侍中鱼遵。</p>
<p>　　《赵书》曰：刘胶讨陈安於陇城。安下小将刘牙、赵牢、路松多坚戍不下，城内得安死力，谣曰："陇上健儿曰陈安，躯幹虽小腹中宽；爱养将士同心肝，騄骢駮马铁瑕鞍。七尺大刀配齐钚，丈八蛇矛左右盘。十荡十决无当前，百骑俱出如云浮，追者千万骑悠悠。战始三交失蛇矛，十骑俱荡九骑留。弃我騄骢攀岩悲，天降雨，迨者休。阿呵呜乎奈子乎，呜乎阿呵奈子何。"</p>
<p>　　又曰：汲桑六月盛暑而重裘累茵，使人扇之，患不清凉，斩扇者。时军中为之谣曰："士为将军何可羞，六月重茵被纳裘，不识寒暑断他头。"</p>
<p>　　又曰：燕人庞世为光禄勋。奏案豪强苛克，人物咸忄瞿疾之。及卒，门无吊客。时人为之谣曰："庞家之巷车马鳞鳞，泥丸之日无吊宾，吊宾不来何所因，由性苛克寡所亲。"</p>
<p>　　《隋书》曰：韩擒虎。先是，江东有谣曰："黄斑青骢马，发自寿阳涘，来时冬气木，去日春风始。"皆不知所谓。擒虎本名豹，平陈之际，又乘青骢马，往反时节与谣相应，至是时方悟。</p>
<p>　　《列子》曰：尧微服游於康衢，闻童谣曰："立我蒸民，莫匪尔极；不识不知，顺帝之则。"</p>
<p>　　《抱朴子》曰：童谣犹助圣人之耳目，岂况坟素之弘博哉！</p>
<p>　　《益部耆旧传》曰：王忳，字少林。诣京师於客舍，见诸生病甚困，生谓忳曰："腰下有金十斤，愿以相与，乞收藏尸骸。"未问姓名，呼吸因绝。忳卖金一斤，以给棺絮，九斤置生腰下。后署大度亭长。到亭日，有马一匹到亭中。其日大风，有一绣被随风以来。后忳骑马突入，金彦父见曰："真得盗矣。"忳说马状，又取被示之，彦父怅然曰："被马俱止，卿有何阴德？"忳具说葬诸生事，彦父曰："此吾子也。"遣迎彦丧，金具存。民谣之曰："信哉少林世为遇，飞被走马与鬼语。"</p>
<p>　　《陈留耆旧传》曰：吴祐为恒农令，劝善惩奸，贪浊出境，甘露降，年穀丰。童谣曰："君不我忧，人何以休；不行界署，焉知人处。"</p>
<p>　　《商氏世传》曰：商亮，字子华。举孝廉，到阳城，遇两虎争一羊，亮按剑直前斩羊，虎乃各以其半去。时人为之谣曰："石里之勇商子华，暴虎见之藏爪牙。"</p>
<p>　　常璩《华阳国志》曰：阎虑，字孟度。为绵竹令，以礼让为本。童谣曰："阎君赋政明且昶，蠲苛去碎以礼让。"</p>
<p>　　刘恭叔《异苑》曰：晋时长安谣曰："秦川中，血没踠；唯有凉州倚柱看。"及惠、愍之间，关内歼破，浮血丹溧，张轨拥众一方，威恩共著。</p>
</div>
</div>
<div class="bookvmiddle">
<a href="/guwen/bookv_15315.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15317.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
