
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
宋史·志·卷九十二_古诗文网
</title>
<meta content="◎乐十四（乐章八）○恭上皇帝皇太后尊号下 册立皇后 册皇太子 皇子冠 乡饮酒 闻喜宴 鹿鸣宴绍熙元年恭上寿圣皇太后、至尊寿皇圣帝、寿成皇后尊号册宝十四首大庆殿发册宝降殿，《正安》帝" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_8234.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>志·卷九十二</b></span>
<a href="javascript:PlayBookv(8234)" style="margin-left:5px;"><img alt="" height="16" id="speakerimgBookv8234" src="/img/speaker.png" width="16"/></a>
<span id="bookvPlay8234" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e8%84%b1%e8%84%b1%e3%80%81%e9%98%bf%e9%b2%81%e5%9b%be%e7%ad%89">脱脱、阿鲁图等</a></p>
<div class="contson">
<p>　　◎乐十四（乐章八）</p>
<p>　　○恭上皇帝皇太后尊号下 册立皇后 册皇</p>
<p>　　太子 皇子冠 乡饮酒 闻喜宴 鹿鸣宴</p>
<p>　　绍熙元年恭上寿圣皇太后、至尊寿皇圣帝、寿成皇后尊号册宝十四首</p>
<p>　　大庆殿发册宝降殿，《正安》</p>
<p>　　帝受内禅，纪元绍熙。钦崇慈亲，孝心肃祗。</p>
<p>　　乃建显号，乃蒇丕仪。发册广庭，声歌侑之。</p>
<p>　　中书令、侍中奉三宫册宝诣东阶下，用《礼安》</p>
<p>　　钟鼓交作，文物咸备。彤庭玉阶，天子是莅。</p>
<p>　　咨尔辅臣，展采错事。辅臣稽首，敢不率礼！</p>
<p>　　册宝出门，《正安》</p>
<p>　　巍巍天宫，洞开阊阖。旗常葳蕤，剑佩杂沓。</p>
<p>　　宝册启行，法驾继发。铄哉盛典，快睹胥悦！</p>
<p>　　册宝入重华宫，《正安》</p>
<p>　　仰止皇居，九门载辟，丽日重光，非烟五色。</p>
<p>　　雷动万乘，云从百辟。咫尺重霄，鞠躬屏息。</p>
<p>　　至尊寿皇圣帝升坐，《乾安》（降同。）</p>
<p>　　玉玺瑶编，礼容毕具。穆穆至尊，华殿是御。</p>
<p>　　德配有虞，绍唐授禹。于万斯年，受天之祐。</p>
<p>　　太傅、中书令奉至尊寿皇圣帝册升殿，用《圣安》</p>
<p>　　慈皇天临，睟表怡怡。钦哉圣子，亲奉玉卮！</p>
<p>　　鳌抃嵩呼，欢浃华夷。迩臣捧册，是恪是祗。</p>
<p>　　太傅、侍中奉至尊寿皇圣帝宝升殿，用《圣安》</p>
<p>　　瑟彼华玉，篆鱼钮龙。与册并登，咨尔上公。</p>
<p>　　咏以歌诗，协之鼓钟。是陟是降，靡有弗恭。</p>
<p>　　太傅、中书令、侍中奉寿圣皇太后册宝升殿，用《圣安》</p>
<p>　　天祐皇家，庆集重闱。宝兮扬名，册兮流徽。</p>
<p>　　金支秀华，盛容祲威。诏我近弼，相礼不违。</p>
<p>　　太傅、中书令、侍中奉寿成皇后册宝升殿，用《圣安》</p>
<p>　　大哉乾元，既极形容！坤元德至，实与比隆。</p>
<p>　　宝册并登，勒崇垂鸿。相我缛仪，肃肃雍雍。</p>
<p>　　皇帝从寿圣皇太后册宝诣慈福宫，用《正安》</p>
<p>　　涓辰协吉，时维春元。上册三殿，旷古无前。</p>
<p>　　思齐重闱，积庆有源。是尊是崇，帝心载虔。</p>
<p>　　寿圣皇太后出阁升坐，《坤安》（降同。）</p>
<p>　　丕赫有宋，三圣授受。谁其助之？繄我太母。</p>
<p>　　东朝受册，饮此春酒。圣子神孙，密侍左右。</p>
<p>　　内侍官举寿圣皇太后册宝诣读册宝位，用《圣安》</p>
<p>　　坤德益崇，天寿平格。庆流万世，子孙千亿。</p>
<p>　　刻玉范金，铺张赫奕。惟昔姜、任，则莫我匹。</p>
<p>　　皇帝诣寿成殿，寿成皇后出阁升坐，《坤安》（降同。）</p>
<p>　　鞠育保护，母道备矣。密赞亲傅，德其至矣。</p>
<p>　　彩服来朝，慈容有喜。既受鸿名，又多受祉。</p>
<p>　　内侍官举寿成皇后册宝诣读册宝位，用《圣安》</p>
<p>　　仰瞻慈闱，登进宝册。惟时罙御，祗率厥职。</p>
<p>　　曰寿曰名，母兮兼得。俪我尊父，亿载无极。</p>
<p>　　绍熙四年加上寿圣皇太后尊号八首</p>
<p>　　大庆殿发册宝降殿，《正安》</p>
<p>　　德厚重闱，冲澹粹穆。何以名之？惟慈惟福。</p>
<p>　　宝镂精镠，册镌华玉。物盛礼崇，丕昭群目。</p>
<p>　　中书令、侍中奉寿圣皇太后册牢诣东阶下，《礼安》</p>
<p>　　于皇帝室，休运贻孙。重熙叠庆，祗进号荣。</p>
<p>　　爰授兹册，必躬必亲。天子圣孝，万邦仪刑。</p>
<p>　　册宝出门，《正安》</p>
<p>　　煌煌册宝，天子受之。言徐其行，肃展乃仪。</p>
<p>　　其仪维何？剑佩黄麾。鸾驾清跸，耸瞻九逵。</p>
<p>　　册宝入慈福宫殿门，《正安》</p>
<p>　　熙辰礼备，济济雍雍。言奉斯册，重亲之宫。</p>
<p>　　宫帷既敞，协气感通。皇仪亲展，寿祉无穷。</p>
<p>　　太傅、中书令、侍中奉寿圣皇太后册宝升殿，《圣安》</p>
<p>　　既肃琨庭，载升金戺。乃导乃陪，威仪济济。</p>
<p>　　天步继临，孝诚备矣。声容孔昭，中外悦喜。</p>
<p>　　册宝诣宫中，《正安》</p>
<p>　　琱舆彩仗，祗诣慈宫。宝册前奉，龙挟云从。</p>
<p>　　言备兹礼，于宫之中，惟天子孝，于昭祲容。</p>
<p>　　寿圣皇太后出阁升御坐，《坤安》（降同。）</p>
<p>　　懿典大册，陈仪邃深。怡怡愉愉，宝坐是临。</p>
<p>　　重彩俨侍，罙展肃心。三宫协庆，永播徽音。</p>
<p>　　内侍官举寿圣皇太后册宝诣读册宝位，用《圣安》</p>
<p>　　宝册即奉，祗诵乃言。仁深庆衍，益显益尊。</p>
<p>　　和声协气，充溢乾坤。并受伊嘏，圣子神孙。</p>
<p>　　庆元二年恭上太皇太后、皇太后、太上皇帝、太上皇后尊号二十四首</p>
<p>　　册宝降殿</p>
<p>　　天拥帝家，泽流子孙。三宫燕胥，四海崇尊。</p>
<p>　　声谐《韶》、《濩》，辉烛瑶琨。维皇缉熙，耀德乾坤。</p>
<p>　　册宝授太傅奉诣东阶下</p>
<p>　　祖后重寿，亲闱并崇。骈庆联休，申景铺鸿。</p>
<p>　　叠璧交辉，多仪焕丛。亿万斯年，福禄攸同。</p>
<p>　　册宝出门</p>
<p>　　太任媚姜，涂山翼禹。慈祥曼衍，鸿仪迭举。</p>
<p>　　宝章奕奕，祲宫俣俣。帝用将之，于彼宫所。</p>
<p>　　慈福宫宝册入门</p>
<p>　　东朝层邃，端闱靖深。列仗节銮，镂玉绳金。</p>
<p>　　来奉来崇，载祗载钦。曾孙之庆，世世徽音。</p>
<p>　　册宝升殿</p>
<p>　　纯佑我宋，母仪四朝。拥翼孙谋，如虞承尧。</p>
<p>　　仁覃函夏，喜浮庆霄。福禄万年，金玉孔昭。</p>
<p>　　册宝诣宫中</p>
<p>　　神人和怿，天日淑清。王母来燕，必寿而名。</p>
<p>　　琨庭璈音，五云佩声。勉勉我皇，遹昭厥成。</p>
<p>　　太皇太后出阁升坐</p>
<p>　　曾孙致养，五福骈臻。太极所运，两仪三辰。</p>
<p>　　辉光日新，启佑后人。永翼瑶图，亿万尧春。</p>
<p>　　册宝诣读册宝位</p>
<p>　　徽光宣华，仁声流文。旷仪合沓，泰和絪缊。</p>
<p>　　慈颜有喜，祚我圣君。珠宫含饴，坐阅来云。</p>
<p>　　太皇太后降坐归阁</p>
<p>　　缛仪既登，宝册既膺。喜洽祥流，云烝川增。</p>
<p>　　天子万年，鸣玉慈庭。惠我无疆，诜诜绳绳。</p>
<p>　　寿慈宫册宝入门</p>
<p>　　新庭靖安，祖后燕怡。有开圣谋，累崇天基。</p>
<p>　　典章文明，声容葳蕤。御于邦家，曰寿曰慈。</p>
<p>　　册宝升殿</p>
<p>　　三礼崇容，八銮警卫。有来辰仪，阐徽妫汭。</p>
<p>　　璇宫肃雍，藻景澄霁。文子文孙，本支百世。</p>
<p>　　册宝诣宫门</p>
<p>　　尧门叠瑞，姒幄齐辉。重坤靖夷，丽册华徽。</p>
<p>　　天子仁圣，礼文弗违。福寿康宁，同燕层闱。</p>
<p>　　皇太后出阁升坐</p>
<p>　　文母曼寿，载锡之光。总集瑞命，宜君宜王。</p>
<p>　　惠以仁显，慈以德彰。保佑子孙，受福无疆。</p>
<p>　　册宝诣读册宝位</p>
<p>　　华鸾编玉，文螭液金。颂德摛英，扬徽嗣音。</p>
<p>　　紫幄天开，翠华日临。岁岁年年，如周大任。</p>
<p>　　皇太后降坐归阁</p>
<p>　　宋有明德，天保佑之。以寿继寿，以慈广慈。</p>
<p>　　声文宣昭，福祉茂绥。神孙之休，燕及华夷。</p>
<p>　　寿康宫册宝入门，《正安》</p>
<p>　　大安耽耽，兴庆崇崇。维皇之尊，与天比隆。</p>
<p>　　非心闲燕，文命延鸿。欲报之恩，礼缛仪丰。</p>
<p>　　太上皇帝升御坐，《乾安》</p>
<p>　　上帝有赫，百灵效祥。储祉垂恩，锡年降康。</p>
<p>　　皇仪晬温，帝躬肃庄。三宫齐欢，地久天长。</p>
<p>　　太上皇帝册宝升殿，《圣安》</p>
<p>　　夏典稽瑞，禹玉含淳。追琢有章，温润孔纯。</p>
<p>　　圣底于安，寿绵于仁。太上立德，自天其申。</p>
<p>　　太上皇后册宝升殿，《圣安》</p>
<p>　　父尊母亲，天涵地育。燕我翼子，景命有仆。</p>
<p>　　得名得寿，如金如玉。子孙千亿，成其厚福。</p>
<p>　　太上皇帝降御坐，《乾安》</p>
<p>　　天地清宁，日月华光。归尊慈极，嵩呼未央。</p>
<p>　　庆函百嘉，寿跻八荒。上皇万岁，俾炽俾昌。</p>
<p>　　册宝诣宫中，《正安》</p>
<p>　　晨趋慈幄，佳气郁葱。受帝之祉，配天其崇。</p>
<p>　　璧华金精，礼敷乐充。天子是若，欢声融融。</p>
<p>　　太上皇后出阁升坐，《坤安》</p>
<p>　　文物流彩，銮辂靖陈。龟瑞荐祉，坤仪效珍。</p>
<p>　　比皇之寿，翼帝以仁。和气致祥，与物为春。</p>
<p>　　读册宝，《圣安》</p>
<p>　　黼黻其文，金玉其相。永寿于万，合德无疆。</p>
<p>　　福绪祥源，厥后克昌。天维格斯，祚我圣皇。</p>
<p>　　太上皇后降坐归阁，《坤安》</p>
<p>　　荣怀之庆，莫盛于斯。三宫四册，五叶一时。</p>
<p>　　德阜而丰，福大而滋。子子孙孙，于时保之。</p>
<p>　　嘉泰二年恭上太皇太后尊号八首</p>
<p>　　册宝降殿</p>
<p>　　思齐太任，嫔于周京。至哉坤元，万物资生！</p>
<p>　　不可仪测，矧可强名。镂玉绳金，昭哉号荣！</p>
<p>　　册宝诣东阶</p>
<p>　　鼓钟喤々，仪物载陈。仪物陈矣，烂其瑶琨。</p>
<p>　　咨尔上公，相予文孙。勿亟勿徐，奉我重亲。</p>
<p>　　册宝出门</p>
<p>　　荡荡天门，金铺玉户。采旄翠旌，流苏葆羽。</p>
<p>　　千官影从。乃导乃辅。都人纵观，填道呼舞。</p>
<p>　　寿慈宫册宝入门</p>
<p>　　煌煌宝书，玉篆金缕。曷为来哉？自天子所。</p>
<p>　　自天子所，以燕文母。婉嬗祥云，日正当午。</p>
<p>　　册宝升殿</p>
<p>　　文物备矣，三事其承。崇牙高张，乐充宫庭。</p>
<p>　　耽耽广殿，左墄右平。敬尔威仪，摄齐以登。</p>
<p>　　册宝诣宫中</p>
<p>　　维寿伊何？圣德日新。维慈伊何？祐于后人。</p>
<p>　　乃范斯金，乃缕斯珉。皇举玉趾，从于尧门。</p>
<p>　　太皇太后升御坐（降同。）</p>
<p>　　侍中版奏，办外严中。出自玉房，祎礻俞被躬。</p>
<p>　　我龙受之，祲威盛容。皇帝圣孝，其乐融融。</p>
<p>　　册宝诣读册宝位</p>
<p>　　麟趾褭蹄，我宝斯刻。碝磩采致，载备斯册。</p>
<p>　　眉寿万年，诒谋燕翼。于赫汤孙，克绵永福。</p>
<p>　　绍定三年寿明仁福慈睿皇太后册宝九首</p>
<p>　　文德殿册宝降殿</p>
<p>　　思齐圣母，媲于周任。体乾履坤，博厚洪深。</p>
<p>　　七表既启，万寿自今。昕庭发号，式昭德音。</p>
<p>　　册宝诣东阶</p>
<p>　　煌煌仪物，绎绎鼓钟。奉兹宝册，至于阶东。</p>
<p>　　上公相仪，列辟尽恭。拜手慈宸，福如华、嵩。</p>
<p>　　册宝出门</p>
<p>　　帝阙肃开，天阶坦履。霓旌羽盖，导仪护卫。</p>
<p>　　匪夸雕琢，匪矜繁丽。兹谓盛仪，亿载千岁。</p>
<p>　　慈明殿册宝入门</p>
<p>　　金坚玉纯，文郁礼缛。来从帝所，作瑞王国。</p>
<p>　　天开地辟，日熙春燠。兹谓盛事，永燕茀禄。</p>
<p>　　册宝升殿</p>
<p>　　皇仪有炜，彩舁次升。沉沉邃殿，穆穆天廷。</p>
<p>　　坤德罙隆。皇图永宁。咨尔廷臣，摄齐以登。</p>
<p>　　册宝诣宫中</p>
<p>　　寿为福先，明烛物表。仁沾动植，福齐穹昊。</p>
<p>　　曰慈与睿，并崇丕号。演而申之，万世永保。</p>
<p>　　皇太后升御坐</p>
<p>　　迩臣跪奏，严办必恭。乃御祎礻俞，升于殿中。</p>
<p>　　慈颜雍穆，和气冲融。芳流清史，传之无穷。</p>
<p>　　册宝诣读册宝位</p>
<p>　　徽音孔昭，宝传斯刻。金昭玉粹，有烨斯册。</p>
<p>　　载祈载祝，以燕以翼。宝之万年，与宋无极。</p>
<p>　　皇太后降御坐</p>
<p>　　皇文既举，庆礼告虔。肇自宫闱，格于幅员。</p>
<p>　　子称母寿，母谓子贤。陟降在兹，隆名际天。</p>
<p>　　哲宗发皇后册宝三首</p>
<p>　　皇帝升坐，《乾安》</p>
<p>　　既登乃依，如日之升。有严有翼，丕显丕承。</p>
<p>　　天作之合，家邦其兴。朱芾斯皇，子孙绳绳。</p>
<p>　　降坐，《乾安》</p>
<p>　　我礼嘉成，我驾言旋。降坐而跸，奏鼓渊渊。</p>
<p>　　景命有仆，保佑自天。永锡祚嗣，何千万年。</p>
<p>　　太尉等奉册宝出入，《正安》</p>
<p>　　宣哲维公，就位肃庄。册宝具举，丕显其光。</p>
<p>　　出于宸闱，鼓钟喤々。母仪天下，万寿无疆。</p>
<p>　　绍兴十三年发皇后册宝十三首</p>
<p>　　皇帝升坐，《乾安》</p>
<p>　　天地奠位，乾坤以分。夫妇有别，父子相亲。</p>
<p>　　圣王之治，礼重婚姻。端冕从事，是正大伦。</p>
<p>　　使副入门，《正安》</p>
<p>　　天子当阳，群工就列。册宝既陈，钟鼓备设。</p>
<p>　　上公奉事，容庄心协。克相盛礼，光昭玉牒。</p>
<p>　　册宝出门，《正安》</p>
<p>　　穆穆睟容，如天之临。赫赫明命，如玉之音。</p>
<p>　　虔恭出门，礼容兢兢。涂山生启，夏道以兴。</p>
<p>　　皇帝降坐，《乾安》</p>
<p>　　朝阳已升，薰风习至。乐奏既成，礼容亦备。</p>
<p>　　玉佩锵鸣，帝徐举趾。壶政穆宣，以听内治。</p>
<p>　　皇后出阁，《乾安》</p>
<p>　　猗欤贤后，德本性成！承天致顺，溯日为明。</p>
<p>　　作配俪极，王化以行。万有千岁，奉祀宗祊。</p>
<p>　　册宝入门，《宜安》</p>
<p>　　款承祗事，时惟肃雍。跪奉册宝，陈于法宫。</p>
<p>　　以俯以仰，有仪有容。明神介之，福禄来崇。</p>
<p>　　皇后降殿，《承安》</p>
<p>　　温惠之德，祎翟之衣。行中《采荠》，礼无或违。</p>
<p>　　降于丹陛，有容有仪。委委蛇蛇，谁其似之！</p>
<p>　　皇后受册宝，《成安》</p>
<p>　　镂苍玉兮，盛德载扬。铸南金兮，作镇椒房。</p>
<p>　　虔受赐兮，有烨有光。宜室家兮，朱芾斯皇。</p>
<p>　　皇后升坐，《和安》</p>
<p>　　礼既行兮，厥位孔安。母仪正兮，容止所观。</p>
<p>　　奉东朝兮，常得其欢。求淑女兮，岂乐多般。</p>
<p>　　内命妇入门，《惠安》</p>
<p>　　素月澄辉，众星显列。炳为天文，各有攸别。</p>
<p>　　椒房既正，阴教斯设。《关雎》、《麟趾》，应如响捷。</p>
<p>　　外命妇入门，《成安》</p>
<p>　　窈窕其容，淑嫕其姿。烂其如云，瞻我母仪。</p>
<p>　　曰天之妹，作合惟宜。粲然舞抃，畴不肃祗。</p>
<p>　　皇后降坐，《徽安》</p>
<p>　　宝字煌煌，册书粲粲。副笄加饰，祎褕有烂。</p>
<p>　　祗若帝休，委蛇乐衎。亿万斯年，永膺宸翰。</p>
<p>　　皇帝归阁，《泰安》</p>
<p>　　太任徽音，太姒是嗣。则百斯男，周室以炽。</p>
<p>　　天子万年，受兹女士。如姒事任，从以孙子。</p>
<p>　　淳熙三年发皇后册宝十三首</p>
<p>　　皇帝升坐，《乾安》</p>
<p>　　赫赫惟皇，如日之光。肃肃惟后，如月之常。</p>
<p>　　礼行一时，明照无疆。天子莅止，畴敢不庄！</p>
<p>　　册宝入门，《正安》</p>
<p>　　卜月惟良，练辰斯臧。臣工在庭，剑佩玱玱。</p>
<p>　　来汝凝丞，明命是将。有淑其仪，无或怠遑。</p>
<p>　　册宝出门，《正安》</p>
<p>　　刻简以珉，铸宝以金。持节伊谁？时惟四邻。</p>
<p>　　自我文德，达之穆清。委蛇委蛇，往迄于成。</p>
<p>　　皇帝降坐，《乾安》</p>
<p>　　册行何曏？于门东偏。礼备乐成，合扇鸣鞭。</p>
<p>　　皇举玉趾，如天之旋。燕及家邦，亿万斯年。</p>
<p>　　皇后出阁，《坤安》</p>
<p>　　椒涂兰驭，河润山容。副笄在首，祎衣被躬。</p>
<p>　　静女其姝，实翼实从。自彼西阁，聿来殿中。</p>
<p>　　册宝入门，《宜安》</p>
<p>　　德隆位尊，礼厚文缛。乃篆斯金，乃镂斯玉。</p>
<p>　　群公盈门，执事有肃。愿言保之，永镇坤轴。</p>
<p>　　皇后降殿，《承安》</p>
<p>　　规殿沉沉，叶气旼々。明章妇顺，表正人伦。</p>
<p>　　蹑是左墄，暨于中庭。尚宫显相，罔有弗钦。</p>
<p>　　皇后受册宝，《成安》</p>
<p>　　备物典册，乐之鼓钟。拜而受之，极其肃雍。</p>
<p>　　司言司宝，各以职从。行地有庆，与天无穷。</p>
<p>　　皇后升坐，《和安》</p>
<p>　　容典既膺，壶仪既正。羽卫外列，扬颜中映。</p>
<p>　　如帝如天，以庄以靓。六宫承式，《二南》流咏。</p>
<p>　　内命妇入门，《惠安》</p>
<p>　　《葛覃》节用，《樛木》逮下。形为嫔则，夙已心化。</p>
<p>　　兹临长秋，遂正诸夏。以庆以祈，百祥来迓。</p>
<p>　　外命妇入门，《咸安》</p>
<p>　　硕人其颀，公侯之妻。翟茀以朝，象服是宜。</p>
<p>　　如星之共，溯月之辉。母仪既瞻，群心则夷。</p>
<p>　　皇后降坐，《徽安》</p>
<p>　　窈窕淑女，备六服兮。陟降多仪，耸群目兮。</p>
<p>　　内治允备，阴教肃兮。宜君宜王，绥有福兮。</p>
<p>　　皇后归阁，《泰安》</p>
<p>　　天监有周，是生太任。亦有太姒，嗣其徽音。</p>
<p>　　孰如两宫，慈爱相承！思齐之盛，复见于今。</p>
<p>　　淳熙十六年皇后册宝十三首</p>
<p>　　皇帝升坐，《乾安》</p>
<p>　　乾位既正，坤斯顺承。日丽于天，月斯溯明。</p>
<p>　　惟帝受命，惟帝并登。黼扆尊临，典册是行。</p>
<p>　　册宝入门，《正安》</p>
<p>　　乃协良辰，维春之宜。乃诏近弼，来汝相仪。</p>
<p>　　九门洞开，文物华辉。声诗载歌，于以侑之。</p>
<p>　　册宝出门，《正安》</p>
<p>　　有玺范金，有册镂琼。汝使汝介，持节以行。</p>
<p>　　礼始文德，达于穆清，是恪是虔，依我和声。</p>
<p>　　皇帝降坐，《乾安》</p>
<p>　　鼓钟喤々，磬筦锵锵。剑佩充庭，济济洋洋。</p>
<p>　　礼典告备，皇心乐康。于万斯年，受福无疆。</p>
<p>　　穆清殿受册宝，皇后出阁，《坤安》</p>
<p>　　懿范柔容，如月斯辉。驾厥翟辂，被以祎衣。</p>
<p>　　九御从之，如云祁祁。典册是承，心焉肃祗。</p>
<p>　　册宝入门，《宜安》</p>
<p>　　华榱璧珰，有馨椒殿。备物来陈，多仪式焕。</p>
<p>　　曰册曰宝，是刻是瑑。并举以行，皇矣懿典。</p>
<p>　　皇后降殿，《承安》</p>
<p>　　祎褕盛服，有恪其容。是陟是降，相以尚宫。</p>
<p>　　金殿玉阶，聿来于中。展诗应律，载咏肃雍。</p>
<p>　　皇后受册宝，《成安》</p>
<p>　　帝有显命，禀于亲慈。后德克承，拜而受之。</p>
<p>　　人伦既正，王化是基。亿载万年，永祚坤仪。</p>
<p>　　皇后升坐，《和安》</p>
<p>　　帝庆三宫，膺受宝册。御于中闱，载欣载惕。</p>
<p>　　乃敷阴教，乃明《内则》。翼翼鱼贯，罔不承式。</p>
<p>　　内命妇入门，《惠安》</p>
<p>　　掖庭颁官，于位有四。嘒彼小星，抚以德惠。</p>
<p>　　熙焉如春，育焉如地。庆礼聿成，靡弗咸喜。</p>
<p>　　外命妇入门，《咸安》</p>
<p>　　鱼轩鼎来，象服是宜。班于内庭，率礼惟祗。</p>
<p>　　化以妇道，时惟母仪。是庆是类，于胥乐兮。</p>
<p>　　皇后降坐，《徽安》</p>
<p>　　正位长秋，容典备矣。王假有家，人伦至矣。</p>
<p>　　俪极伣天，多受祉矣。蛰蛰螽斯，宜孙子矣。</p>
<p>　　皇后归阁，《泰安》</p>
<p>　　维天佑宋，盛事相仍。崇号三宫，甫兹浃辰。</p>
<p>　　肇正中闱，缛礼载陈。邦家之庆，旷古无伦。</p>
<p>　　皇帝升坐，《乾安》</p>
<p>　　乾健坤顺，群生首资。日常月升，四时叶熙。</p>
<p>　　帝嗣天历，后崇母仪，黼黻承晖，王化是基。</p>
<p>　　使副入门，《正安》</p>
<p>　　熛阙蟺{艹枼}，璧门云龙。烈文维辅，翊奉有容。</p>
<p>　　典章煇明，彝度肃雍。蒇时缛仪，登于璇宫。</p>
<p>　　册宝出门，《正安》</p>
<p>　　金晶丽辉，璧叶含春。赞夏之翼，绎虞之嫔。</p>
<p>　　乐序《韶》亮，礼文藻新。辟公相成，物采彬彬。</p>
<p>　　皇帝降坐，《乾安》</p>
<p>　　帟旒云舒，金秀充庭。璇卫銮华，蒨佩垂纟呈。</p>
<p>　　皇容熙备，柔仪顺承。三宫齐欢，万福昭膺。</p>
<p>　　皇后出阁，《坤安》</p>
<p>　　骖翟崇容，祎鞠陈衣。戾止兰殿，夙兴椒闱。</p>
<p>　　淑正宣华，粹明腾辉。钦若有承，嗣音之徽。</p>
<p>　　册宝入门，《宜安》</p>
<p>　　祎帟流光，庆祥增衍。编玉镂德，螭金溢篆。</p>
<p>　　粹猷藻黼，徽文华显。《二南》声诗，于时昭阐。</p>
<p>　　皇后降殿，《承安》</p>
<p>　　翚珩焕采，趋节风韶。陟降墄陛，奉将英瑶。</p>
<p>　　辟道承薰，嫔仪扬翘。是敬是祗，德音孔昭。</p>
<p>　　皇后受册宝，《成安》</p>
<p>　　帝奉太室，后仪成之。帝养三宫，后志承之。</p>
<p>　　德如《关雎》，盛如《螽斯》。宜君宜王，百世本支。</p>
<p>　　皇后升坐，《和安》</p>
<p>　　肃肃壶彝，雍雍阴教。险诐自防，警戒是效。</p>
<p>　　中闱端委，列御胥告。其思辅顺，永翼帝孝。</p>
<p>　　内命妇入门，《惠安》</p>
<p>　　天子九嫔，王宫六寝。有烨令仪，载秩华品。</p>
<p>　　福履绥将，节用躬俭。矢其德音，于以来谂。</p>
<p>　　外命妇入门，《咸安》</p>
<p>　　象服之文，《鹊巢》之风。化以妇道，觐于内宫。</p>
<p>　　采苹涧滨，采藻涧中。夙夜在公，赞彼累功。</p>
<p>　　皇后降坐，《和安》</p>
<p>　　光佑晏宁，惠慈燕喜。寿仁并崇，家邦均祉。</p>
<p>　　懿文交举，壶册嗣美。维亿万年，爱敬惟似。</p>
<p>　　皇后归阁，《泰安》</p>
<p>　　天心仁佑，坤德世昭。灼有慈范，著于累朝。</p>
<p>　　俭以赞虞，勤以承尧。是用则效，共励夙宵。</p>
<p>　　嘉泰三年皇后册宝十三首</p>
<p>　　皇帝升坐，《乾安》</p>
<p>　　茂建坤极，容典聿新。天命所赞，慈训是遵。</p>
<p>　　肃涓谷旦，躬御紫宸。鸿禧累福，骈赉翕臻。</p>
<p>　　使副入门，《正安》</p>
<p>　　端门晓辟，瑞气云凝。有俨良辅，踵武造廷。</p>
<p>　　肃肃王命，是将是承。登册穆清，万岁永膺。</p>
<p>　　册宝出门，《正安》</p>
<p>　　瑶册玉宝，烂然瑞辉。旁翼绛节，上承紫微。</p>
<p>　　璆鸣朝佩，徐出兽扉。登进坤极，益彰典徽。</p>
<p>　　皇帝降坐，《乾安》</p>
<p>　　天临黼扆，云集弁缨。金石递奏，典礼备成。</p>
<p>　　玉趾缓步，龙驾翼行。言旋北极，永燕西清。</p>
<p>　　皇后出阁，《乾安》</p>
<p>　　日薰椒屋，云霭璧门。有华瑞节，来自帝阍。</p>
<p>　　统天惟乾，合德者坤。我龙受之，福禄永繁。</p>
<p>　　册宝入门，《宜安》</p>
<p>　　虹辉灿烂，云篆绸缪。绛节前导，瑞光上浮。</p>
<p>　　瑶阶玉扉，即集长秋。钦承天宠，永荷帝休。</p>
<p>　　皇后降殿，《承安》</p>
<p>　　瑶殿清閟，玉墄坦夷。祎衣副珈，陟降不迟。</p>
<p>　　宝册聿至，载肃载祗。礼仪昭备，福履永绥。</p>
<p>　　皇后受册宝，《成安》</p>
<p>　　日月临烛，乾坤覆持。明并二曜，德合两仪。</p>
<p>　　光媲宸极，共恢化基。膺受茂典，亿载永宜。</p>
<p>　　皇后升坐，《和安》</p>
<p>　　宝玺瑶册，既祗既承。绣裀藻席，载跻载升。</p>
<p>　　柔仪肃穆，瑞命端凝。永膺多福，如川方增。</p>
<p>　　内命妇入门，《惠安》</p>
<p>　　服焕盛仪，班分华致。九嫔妇职，六寝内治。</p>
<p>　　参差荇菜，求勤寤寐。烝然来思，相礼赞祭。</p>
<p>　　外命妇入门，《咸安》</p>
<p>　　妇荣于室，通籍禁中。班列有次，车服有容。</p>
<p>　　佐我《关雎》，《鹊巢》之风。被之僮僮，曷不肃雍！</p>
<p>　　皇后降坐，《徽安》</p>
<p>　　金石具举，典礼茂明。淑慎其止，遹观厥成。</p>
<p>　　琼琚微动，凤辇翼行。仪光媲极，德迈嫔京。</p>
<p>　　皇后归阁，《泰安》</p>
<p>　　宝坐即兴，凤舆戒行。奏解严办，归燕邃清。</p>
<p>　　问安寿慈，奉齍宗祊。弥千万年，内助圣明。</p>
<p>　　嘉定十五年皇帝受"恭膺天命之宝"三首</p>
<p>　　《恭膺天命》之曲，太簇宫</p>
<p>　　我祖受命，恭膺于天。爰作玉宝，载祗载虔。</p>
<p>　　申锡无疆，神圣有传。昭兹兴运，于万斯年！</p>
<p>　　《旧疆来归》之曲，太簇宫</p>
<p>　　于穆我皇，之德之纯。涵濡群生，矧我遗民。</p>
<p>　　运齐跨晋，轮贡效珍。土宇日辟，一视同仁。</p>
<p>　　《永清四海》之曲，太簇宫</p>
<p>　　我祖我宗，德厚泽深。于皇继序，益单厥心。</p>
<p>　　天人协扶，一统有临。乾坤清夷，振古斯今。</p>
<p>　　至道元年册皇太子二首</p>
<p>　　太子出入，《正安》</p>
<p>　　主鬯之重，允属贤明。承华肇启，上嗣腾英。</p>
<p>　　礼修乐举，育德开荣。一人元良，万邦以宁。</p>
<p>　　群臣称贺，《正安》</p>
<p>　　皇储既建，圣祚无疆。鸾旌列叙，鸡戟分行。</p>
<p>　　前星有烂，瑞日重光。际天接圣，温文允臧。</p>
<p>　　天禧三年册皇太子一首</p>
<p>　　太子出入，《明安》</p>
<p>　　明《离》之象，少阳之位。固邦为本，体天作贰。</p>
<p>　　仪范克温，礼章斯备。丕宣令猷，恭守宗器。</p>
<p>　　乾道元年册皇太子四首</p>
<p>　　皇帝升坐，《乾安》</p>
<p>　　宋受天命，圣绪无疆。惟怀永图，乃登元良。</p>
<p>　　涓选休辰，册书是将。黼坐天临，穆穆皇皇。</p>
<p>　　太子入门，《明安》</p>
<p>　　于维皇储，玉润金声。体《震》之洊，重《离》之明。</p>
<p>　　册宝具举，环佩锵鸣。守器承祧，惟邦之荣。</p>
<p>　　太子出门，《明安》</p>
<p>　　乐备既奏，和声冲融。玉简金书，翔鸾戏鸿。</p>
<p>　　下拜登受，旋于青宫。仪辰作贰，垂休无穷。</p>
<p>　　皇帝降坐，《乾安》</p>
<p>　　我礼备成，我驾言旋。降坐而跸，奏鼓渊渊。</p>
<p>　　国本既定，保佑自天。克昌厥后，何千万年。</p>
<p>　　乾道七年册皇太子四首</p>
<p>　　皇帝升坐，《乾安》</p>
<p>　　建储以贤，辟宫于东。典册既备，筮占既从。</p>
<p>　　济济卿士，锵锵鼓钟。天子戾止，盛哉礼容。</p>
<p>　　太子入门，《明安》</p>
<p>　　琱珉瑳々，篆金煌煌。对扬于庭，是承是将。</p>
<p>　　星重其晖，日重其光。观瞻以怿，国有元良。</p>
<p>　　太子出门，《明安》</p>
<p>　　渊中象德，玉裕凝姿。进退周旋，有肃其仪。</p>
<p>　　既定国本，益隆庆基。燕及两宫，福禄如茨。</p>
<p>　　皇帝降坐，《乾安》</p>
<p>　　储副豫定，器之公兮。册授孔时，礼之隆兮。</p>
<p>　　天步迟迟，旋九重兮。寿祉万年，德无穷兮。</p>
<p>　　嘉定二年册皇太子四首</p>
<p>　　皇帝升坐</p>
<p>　　于皇我宋，受命于天。升储主鬯，衍庆卜年。</p>
<p>　　典册告备，庭工载虔。万乘莅止，端冕邃延。</p>
<p>　　太子入门受册宝</p>
<p>　　太极端御，少阳肃祗。珉简斯镂，衮服孔宜。</p>
<p>　　式奏备乐，乃陈盛仪。下拜登受，永言保之。</p>
<p>　　太子受册宝出门</p>
<p>　　明两承曜，作贰宣猷。茂德金昭，令誉川流。</p>
<p>　　豫定厥本，永贻乃谋。三朝致养，问寝龙楼。</p>
<p>　　皇帝降坐</p>
<p>　　《震》洊体象，我储明兮。涣扬显册，我礼成兮。</p>
<p>　　大驾言旋，警跸鸣兮。燕祉无疆，邦之荣兮。</p>
<p>　　宝祐二年皇子冠二十首</p>
<p>　　皇帝将出文德殿，《隆安》</p>
<p>　　于皇帝德，乃圣乃神。本支百世，立爱惟亲。</p>
<p>　　敬共冠事，以明人伦。承天右序，休命用申。</p>
<p>　　宾赞入门，《祗安》</p>
<p>　　丰芑诒谋，建尔元子。揆礼仪年，筮宾敬事。</p>
<p>　　八音克谐，嘉宾至止。于以冠之，成其福履。</p>
<p>　　宾赞出门，《祗安》</p>
<p>　　礼国之本，冠礼之始。宾升自西，维宾之位。</p>
<p>　　于著于阼，维子之义，厥惟钦哉，敬以从事。</p>
<p>　　皇帝降坐，《隆安》</p>
<p>　　路寝辟门，黼坐恭己。群公在庭，所重维礼。</p>
<p>　　正心齐家，以燕翼子。于万斯年，王心载喜。</p>
<p>　　皇子初行</p>
<p>　　有来振振，月重轮兮。瑜玉在佩，綦组明兮。</p>
<p>　　左徵右羽，德结旌兮。步中《采荠》，矩彟循兮。</p>
<p>　　宾赞入门</p>
<p>　　我有嘉宾，直大以方。亦既至止，厥德用光。</p>
<p>　　冠而字之，厥义孔彰。表里纯备，黄耇无疆。</p>
<p>　　皇子诣受制位</p>
<p>　　吉圭休成，其日南至。天子有诏，冠尔皇嗣。</p>
<p>　　为国之本，隆邦之礼。拜而受之，式共敬止。</p>
<p>　　皇子升东阶</p>
<p>　　兹惟阼阶，厥义有在。历阶而升，敬谨将冠。</p>
<p>　　经训昭昭，邦仪粲粲。正纚宾筵，寿考未艾。</p>
<p>　　皇子升筵</p>
<p>　　秩秩宾筵，笾豆孔嘉。帝子至止，衿缨振华。</p>
<p>　　周旋陟降，礼行三加。成人有德，匪骄匪奢。</p>
<p>　　初加</p>
<p>　　帝子惟贤，懋昭厥德。跪冠于房，玄冠有特。</p>
<p>　　鼓钟喤々，威仪抑抑。百礼既洽，祚我王国。</p>
<p>　　初醮</p>
<p>　　有宾在筵，有尊在户。磬管将将，醮礼时举。</p>
<p>　　跪觞祝辞，以永燕誉。宝祚万年，磐石巩固。</p>
<p>　　再冠</p>
<p>　　《复》爻肇祥，《震》维标德。乃共皮弁，其仪不忒。</p>
<p>　　体正色齐，维民之则。璇霄眷佑，国寿箕翼。</p>
<p>　　再醮</p>
<p>　　冠醮之义，匪酬匪酌。于户之西，敬共以恪。</p>
<p>　　金石相宣，冠醮相错。帝祉之受，施及家国。</p>
<p>　　三加</p>
<p>　　善颂善祷，三加弥尊。爵弁峨峨，介珪温温。</p>
<p>　　阳德方长，成德允存。燕及君亲，厥祉孔蕃。</p>
<p>　　三醮</p>
<p>　　席于宾阶，礼义以兴。受爵执爵，多福以膺。</p>
<p>　　匪惟服加，德加愈升。匪惟德加，寿加愈增。</p>
<p>　　皇子降</p>
<p>　　命服煌煌，跬步中度。庆辑皇闱，化行海宇。</p>
<p>　　礼具乐成，惕若戒惧。宝璐厥躬，有秩斯祜。</p>
<p>　　朝谒皇帝将出</p>
<p>　　皇王烝哉，令闻不已！燕翼有谋，冠醮有礼。</p>
<p>　　百僚在庭，遹相厥事。颂声所同，嘉受帝祉。</p>
<p>　　皇子再拜</p>
<p>　　青社分封，前星启焰。繁弱绥章，厥光莫揜。</p>
<p>　　容称其德，蓄学之验。芳誉敷华，大圭无玷。</p>
<p>　　皇子退</p>
<p>　　玄衮黼裳，垂徽永世。勉勉成德，是在元子。</p>
<p>　　胙土南宾，厥旨孔懿。充一忠字，作百无愧。</p>
<p>　　皇帝降坐</p>
<p>　　爱始于亲，圣尽伦兮。元子冠字，邦礼成兮。</p>
<p>　　天步舒徐，皇心宁兮。家人之吉，亿万春兮。</p>
<p>　　淳化乡饮酒三十三章</p>
<p>　　鹿鸣呦呦，命侣与俦。宴乐嘉宾，既献且醻。</p>
<p>　　献醻有序，休祉无疆。展矣君子，邦家之光。</p>
<p>　　鹿鸣呦呦，在彼中林。宴乐嘉宾，式昭德音。</p>
<p>　　德音愔愔，既乐且湛。允矣君子，宾慰我心。</p>
<p>　　鹿鸣呦呦，在彼高冈。宴乐嘉宾，吹笙鼓簧。</p>
<p>　　币帛戋戋，礼仪蹡々。乐只君子，利用宾王。</p>
<p>　　鹿鸣相呼，聚泽之蒲。我乐嘉宾，鼓瑟吹竽。</p>
<p>　　我命旨酒，以燕以娱。何以赠之？玄纁粲如。</p>
<p>　　鹿鸣相邀，聚场之苗。我美嘉宾，令名孔昭。</p>
<p>　　我命旨酒，以歌以谣。何以置之？大君之朝。</p>
<p>　　鹿鸣相应，聚山之荆。我燕嘉宾，鼓簧吹笙。</p>
<p>　　我命旨酒，以逢以迎。何以荐之？扬于王庭。</p>
<p>　　右《鹿鸣》六章，章八句。</p>
<p>　　瞻彼南陔，时物嘉良。有泉清泚，有兰馨香。</p>
<p>　　晨饮是汲，夕膳是尝。慈颜未悦，我心靡遑。</p>
<p>　　嬉嬉南陔，眷眷慈颜。和气怡色，奉甘与鲜。</p>
<p>　　事亲是宜，事君是思。虔勖忠孝，邦家之基。</p>
<p>　　右《南陔》二章，章八句。</p>
<p>　　洋洋嘉鱼，伫以美罛。君子有道，嘉宝式燕以娱。</p>
<p>　　洋洋嘉鱼，伫以芳罟。君子有德，嘉宾式歌且舞。</p>
<p>　　我有宫沼，龟龙扰之。君子有礼，嘉宾式贵表之。</p>
<p>　　我有宫薮，麟凤来思。君子有乐，嘉宾式慰勤思。</p>
<p>　　相彼嘉鱼，爰纵之壑。我有旨酒，嘉宾式燕以乐。</p>
<p>　　相彼嘉鱼，在汉之粱。我有旨酒，嘉宾式燕以康。</p>
<p>　　森森乔木，美蔓荣之。我有旨酒，嘉宾式燕宜之。</p>
<p>　　喈喈黄鸟，载飞载止。我有旨酒，嘉宾式燕且喜。</p>
<p>　　右《嘉鱼》八章，章四句。</p>
<p>　　崇丘峨峨，动植斯属。高既自遂，大亦自足。</p>
<p>　　和风斯扇，膏雨斯沐。我仁如天，以亭以育。</p>
<p>　　崇丘巍巍，动植其依。高大之性，各极尔宜。</p>
<p>　　王道坦坦，皇猷熙熙。仁寿之域，烝民允跻。</p>
<p>　　右《崇丘》二章，章八句。</p>
<p>　　关雎于飞，洲渚之湄。自家刑国，乐且有仪。</p>
<p>　　郁郁芳兰，幽人撷之。温温恭人，哲后求之。</p>
<p>　　求之无斁，寤寐所属。罄尔一心，受天百禄。</p>
<p>　　郁郁芳兰，雨露滋之。温温恭人，圭组縻之。</p>
<p>　　郁郁芒兰，佩服珍之。温温恭人，福履绥之。</p>
<p>　　关雎跄跄，集水之央。好求贤辅，同扬德光。</p>
<p>　　苹蘩芳滋，同谁掇之。愿言贤德，靡日不思。</p>
<p>　　偶其贤德，辅成已职。永配玉音，服之无斁。</p>
<p>　　洁其粢盛，中心匪宁。荐于宗庙，助君德馨。</p>
<p>　　贤淑来思，人之表仪。风化天下，何乐如之！</p>
<p>　　右《关雎》十章，章四句。</p>
<p>　　彼鹊成巢，尔类攸处。之子有归，琼瑶是祖。</p>
<p>　　彼鹊成巢，尔类攸匹。之子有行，锦绣是饰。</p>
<p>　　彼鹊成巢，尔类攸共。之子有从，兰荪是奉。</p>
<p>　　伊鹊成巢，珍禽戾止。婉彼佳人，配于君子。</p>
<p>　　伊鹊营巢，珍禽攸处。内助贤侯，弼于明主。</p>
<p>　　伊鹊营巢，珍禽辑睦。均养嘉雏，致于蕃育。</p>
<p>　　右《鹊巢》六章，章四句。</p>
<p>　　大观闻喜宴六首</p>
<p>　　状元以下入门，《正安》</p>
<p>　　多士济济，于彼西雍。钦肃威仪，亦有斯容。</p>
<p>　　烝然来思，自西自东。天畀尔禄，惟王其崇。</p>
<p>　　初举酒，《宾兴贤能》</p>
<p>　　明明天子，率由旧章。思乐泮水，光于四方。</p>
<p>　　薄采其芹，用宾于王。我有好爵，置彼周行。</p>
<p>　　再酌，《于乐辟雍》</p>
<p>　　乐只君子，式燕又思。服其命服，摄以威仪。</p>
<p>　　钟鼓既设，一朝醻之。德音是茂，邦家之基。</p>
<p>　　三酌，《乐育英才》</p>
<p>　　圣谟洋洋，纲纪四方。烝我髦士，观国之光。</p>
<p>　　遐不作人，而邦其昌。以燕天子，万寿无疆。</p>
<p>　　四酌，《乐且有仪》</p>
<p>　　我求懿德，烝然来思。笾豆静嘉，式燕绥之。</p>
<p>　　温温其恭，莫不令仪。追琢其章，髦士攸宜。</p>
<p>　　五酌，《正安》</p>
<p>　　思皇多士，扬于王庭。钟鼓乐之，肃邕和鸣。</p>
<p>　　威仪抑抑，既安且宁。天子万寿，永观厥成。</p>
<p>　　政和鹿鸣宴五首</p>
<p>　　初酌酒，《正安》</p>
<p>　　思乐泮水，承流辟雍。思皇多士，贲然来从。</p>
<p>　　邕邕济济，四方攸同。登于天府，维王是崇。</p>
<p>　　再酌，《乐育人才》</p>
<p>　　钟鼓皇皇，磬筦锵锵。登降维时，利用宾王。</p>
<p>　　髦士攸宜，邦家之光。媚于天子，事举言扬。</p>
<p>　　三酌，《贤贤好德》</p>
<p>　　鸣鹿呦呦，载弁俅俅。烝然来思，旨酒思柔。</p>
<p>　　之子言迈，泮涣尔游。于彼西雍，对扬王休。</p>
<p>　　四酌，《烝我髦士》</p>
<p>　　首善京师，灼于四方。烝我髦士，金玉其相。</p>
<p>　　饮酒乐曲，吹笙鼓簧。勉戒徒御，观国之光。</p>
<p>　　五酌，《利用宾王》</p>
<p>　　遐不作人，天下喜乐。何以况之？鸢飞鱼跃。</p>
<p>　　既劝之驾，献酬交错。利用宾王，縻以好爵。</p>
</div>
</div>
<div class="bookvmiddle">
<a href="/guwen/bookv_8233.aspx">上一章</a>
<a href="/guwen/book_96.aspx" style="border:0px;line-height:27px; height:27px;">目录</a>
<a href="/guwen/bookv_8235.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
