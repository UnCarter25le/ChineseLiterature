
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
大戴礼记·曾子立事第四十九_古诗文网
</title>
<meta content="曾子曰：“君子攻其恶，求其过，彊其所不能，去私欲，从事於义，可谓学矣。君子爱日以学，及时以行，难者弗辟，易者弗从，唯义所在。日旦就业，夕而自省思，以殁其身，亦可谓守业矣。君子学必由" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19012.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>曾子立事第四十九</b></span>
<a href="javascript:PlayBookv(19012)" style="margin-left:5px;"><img alt="" height="16" id="speakerimgBookv19012" src="/img/speaker.png" width="16"/></a>
<span id="bookvPlay19012" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%88%b4%e5%be%b7">戴德</a></p>
<div class="contson">
<p>　　曾子曰：“君子攻其恶，求其过，彊其所不能，去私欲，从事於义，可谓学矣。</p>
<p>　　君子爱日以学，及时以行，难者弗辟，易者弗从，唯义所在。日旦就业，夕而自省思，以殁其身，亦可谓守业矣。</p>
<p>　　君子学必由其业，问必以其序，问而不决，承閒观色而复之，虽不说，亦不彊争也。</p>
<p>　　君子既学之，患其不博也；既博之，患其不习也，既习之，患其无知也；既知之，患其不能行也；既能行之，贵其能让也；君子之学，致此五者而已矣。</p>
<p>　　君子博学而孱守之，微言而笃行之，行必先人，言必后人，君子终身守此悒悒。</p>
<p>　　行无求数有名，事无求数有成；身言之，后人扬之；身行之，后人秉之；君子终身守此惮惮。</p>
<p>　　君子不绝小，不殄微也；行自微也，不微人；人知之，则愿也；人不知，苟吾自知也；君子终身守此勿勿也。</p>
<p>　　君子祸之为患，辱之为畏，见善恐不得与焉，见不善恐其及己也，是故君子疑以终身。</p>
<p>　　君子见利思辱，见恶思诟，嗜欲思耻，忿怒思患，君子终身守此战战也。</p>
<p>　　君子虑胜气，思而后动，论而后行，行必思言之，言之必思复之，思复之必思无悔言，亦可谓慎矣。</p>
<p>　　人信其言，从之以行，人信其行，从之以复；复宜其类，类宜其年，亦可谓外内合矣。</p>
<p>　　君子疑则不言，未问则不言，两问则不行其难者。</p>
<p>　　君子患难除之，财色远之，流言灭之，祸之所由生自孅々也，是故君子夙绝之。</p>
<p>　　君子己善，亦乐人之善也；己能，亦乐人之能也；己虽不能，亦不以援人。</p>
<p>　　君子好人之为善，而弗趣也，恶人之为不善，而弗疾也；疾其过而不补也，饰其美而不伐也，伐则不益，补则不改矣。</p>
<p>　　君子不先人以恶，不疑人以不信；不说人之过，成人之美；存往者，在来者，朝有过，夕改，则与之；夕有过，朝改，则与之。</p>
<p>　　君子义则有常，善则有邻；见其一，冀其二；见其小，冀其大；苟有德焉，亦不求盈於人也。</p>
<p>　　君子不绝人之欢，不尽人之礼；来者不豫，往者不慎也，去之不谤，就之不赂；亦可谓忠矣。</p>
<p>　　君子恭而不难，安而不舒，逊而不谄，宽而不纵，惠而不俭，直而不径，亦可谓知矣。</p>
<p>　　君子入人之国，不称其讳，不犯其禁，不服华色之服，不称惧惕之言。故曰：与其奢也宁俭，与其倨也宁句。</p>
<p>　　可言而不信，宁无言也。君子终日言，不在尤之中；小人一言，终身为罪。</p>
<p>　　君子乱言而弗殖，神言弗致也，道远日益云。众信弗主，灵言弗与，人言不信不和。</p>
<p>　　君子不唱流言，不折辞，不陈人以其所能；言必有主，行必有法，亲人必有方。</p>
<p>　　多知而无亲，博学而无方，好多而无定者，君子弗与也。君子多知而择焉，博学而算焉，多言而慎焉。</p>
<p>　　博学而无行，进给而不让，好直而俓，俭而好亻室者，君子不与也。</p>
<p>　　夸而无耻，彊而无惮，好勇而忍人者，君子不与也。</p>
<p>　　亟达而无守，好名而无体，忿怒而为恶，足恭而口圣，而无常位者，君子弗与也。</p>
<p>　　巧言令色，能小行而笃，难於仁矣。嗜酤酒，好讴歌巷游，而乡居者乎？吾无望焉耳！</p>
<p>　　出入不时，言语不序，安易而乐暴，惧之而不恐，说之而不听，虽有圣人，亦无若何矣。</p>
<p>　　临事而不敬，居丧而不哀，祭祀而不畏，朝廷而不恭，则吾无由知之矣。</p>
<p>　　三十、四十之閒而无蓺，即无蓺矣；五十而不以善闻矣；七十而无德，虽有微过，亦可以勉矣。</p>
<p>　　其少不讽诵，其壮不论议，其老不教诲，亦可谓无业之人矣。</p>
<p>　　少称不弟焉，耻也；壮称无德焉，辱也；老称无礼焉，罪也。</p>
<p>　　过而不能改，倦也。行而不能遂，耻也；慕善人而不与焉，辱也；弗知而不问焉，固也；说而不能，穷也；喜怒异虑，惑也；不能行而言之，诬也；非其事而居之，矫也；道言而饰其辞，虚也；无益而食厚禄，窃也；好道烦言，乱也；杀人而不戚焉，贼也。</p>
<p>　　人言不善而不违，近於说其言；说其言，殆於以身近之也；殆於以身近之，殆於身之矣。</p>
<p>　　人言善而色葸焉，近於不说其言；不说其言，殆於以身近之也；殆於以身近之，殆於身之矣。</p>
<p>　　故目者，心之浮也；言者，行之指也；作於中，则播於外也。故曰：以其见者占其隐者。故曰：听其言也，可以知其所好矣。</p>
<p>　　观说之流，可以知其术也；久而复之，可以知其信矣；观其所爱亲，可以知其人矣。</p>
<p>　　临惧之，而观其不恐也；怒之，而观其不惛也；喜之，而观其不诬也；近诸色，而观其不逾也；饮食之，而观其有常也；利之，而观其能让也；居哀，而观其贞也；居约，而观其不营也；勤劳之，而观其不扰人也。</p>
<p>　　君子之於不善也，身勿为，能也；色勿为，不可能也。色也勿为，可能也；心思勿为，不可能也。</p>
<p>　　太上乐善，其次安之，其下亦能自强。</p>
<p>　　仁者乐道，智者利道，愚者从，弱者畏。不愚不弱，执诬以彊，亦可谓弃民矣。</p>
<p>　　太上不生恶，其次而能夙绝之也，其下复而能改也。复而不改，殒身覆家，大者倾覆社稷。是故君子出言以鄂鄂，行身以战战，亦殆勉於罪矣。</p>
<p>　　是故君子为小由为大也，居由仕也，备则未为备也，而勿虑存焉？</p>
<p>　　事父可以事君，事兄可以事师长，使子犹使臣也，使弟犹使承嗣也；能取朋友者，亦能取所予从政者矣；赐与其宫室，亦由庆赏於国也；忿怒其臣妾，亦犹用刑罚於万民也。</p>
<p>　　是故为善必自内始也。内人怨之，虽外人亦不能立也。</p>
<p>　　居上位而不淫，临事而栗者，鲜不济矣，先忧事者，后乐事；先乐事者，后忧事。昔者天子日旦思其四海之内，战战唯恐不能胜；诸侯日旦失其四封之内，战战唯恐失损之；大夫士日旦思其官，战战唯恐不能胜；庶人日旦思其事，战战唯恐刑罚之至也。是故临事而栗者，鲜不济矣。</p>
<p>　　君子之於子也，爱而勿面也，使而勿貌也，导之以道而勿强也。</p>
<p>　　宫中雍雍，外焉肃肃，兄弟僖僖，朋友切切，远者以貌，近者以情。</p>
<p>　　友以立其所能，而远其所不能，苟无失其所守，亦可与终身矣。”</p>
</div>
</div>
<div class="bookvmiddle">
<a href="/guwen/bookv_19011.aspx">上一章</a>
<a href="/guwen/book_235.aspx" style="border:0px;line-height:27px; height:27px;">目录</a>
<a href="/guwen/bookv_19013.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
