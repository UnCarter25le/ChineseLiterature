
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
夜航船·天文部·春_古诗文网
</title>
<meta content="邹律回春刘向《别录》：燕有寒谷，黍稷不生，邹衍吹律，暖气乃至，草木皆生。端月《索隐》曰：“秦二世三年正月，以避秦始皇讳，改名端月，至汉始易。”立春楚俗立春日，门贴宜春字。唐人立春日" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19172.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>天文部·春</b></span>
<a href="javascript:PlayBookv(19172)" style="margin-left:5px;"><img alt="" height="16" id="speakerimgBookv19172" src="/img/speaker.png" width="16"/></a>
<span id="bookvPlay19172" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%bc%a0%e5%b2%b1">张岱</a></p>
<div class="contson">
<p>　　<strong>邹律回春</strong></p>
<p>　　刘向《别录》：燕有寒谷，黍稷不生，邹衍吹律，暖气乃至，草木皆生。</p>
<p>　　<strong>端月</strong></p>
<p>　　《索隐》曰：“秦二世三年正月，以避秦始皇讳，改名端月，至汉始易。”</p>
<p>　　<strong>立春</strong></p>
<p>　　楚俗立春日，门贴宜春字。唐人立春日作春饼，生菜号春盘。</p>
<p>　　<strong>元日</strong></p>
<p>　　伏羲置元日。汉武置岁元、月元、时元。</p>
<p>　　<strong>贺正</strong></p>
<p>　　汉高祖十月定秦，遂为岁首。七年，长乐宫成，制群臣朝贺仪，改用夏正。建寅之月，则元日贺，始高祖。</p>
<p>　　<strong>元日至八日</strong></p>
<p>　　东方朔占曰：正月元日至八日，一鸡，二犬，三豕，四羊，五马，六牛，七人，八谷。其日晴明，主所生之物繁衍，阴雨则夭折。</p>
<p>　　<strong>人日</strong></p>
<p>　　宋富郑公于正月七日朝见，真宗劳之曰：“今日卿至，可谓人日。”</p>
<p>　　<strong>天庆节</strong></p>
<p>　　宋真宗以正月三日为天庆节。</p>
<p>　　<strong>造华胜</strong></p>
<p>　　晋人日造华胜相遗，剪彩缕金插鬓。</p>
<p>　　<strong>悬羊磔鸡</strong></p>
<p>　　元旦县官悬羊头于门，又磔鸡覆之。草木萌动，羊啮百草，鸡啄五谷，杀之以助生气也。</p>
<p>　　<strong>桃符</strong></p>
<p>　　黄帝于元旦立桃板，门上画神荼、郁垒。尧时献重明鸟如鸡。国人利宝鸡，户上悬苇索，插符。三代异尚，夏插茭苇，即今插芝麻秸。殷螺首以谨闭塞也，一名椒图。周桃梗。</p>
<p>　　<strong>屠苏酒</strong></p>
<p>　　屠苏，庵名。汉时有人居草庵造酒，除夕以药襄浸酒中，辟除百病，故元日饮之。其饮法：先少者，后老者。以少者得岁，故先之；老者失岁，故后之。</p>
<p>　　<strong>椒觞</strong></p>
<p>　　元日取椒置酒中饮之，谓之椒觞。以椒为玉衡星精，服之令人却老。</p>
<p>　　<strong>迎春</strong></p>
<p>　　周制迎春。唐中宗制迎春彩花。</p>
<p>　　<strong>五辛盘</strong></p>
<p>　　元日取五木煎汤沐浴，令人至老发黑。道家谓青木香为五香，亦云五木。庾诗：“聊倾柏叶酒，试奠五辛盘。”</p>
<p>　　<strong>火城</strong></p>
<p>　　元日晓漏前，宰州三司金吾以桦烛数百炬，拥马前后如城，谓之火城。<br/>　　元夕放灯</p>
<p>　　以正月十五天官生日放天灯，七月十五水官生日放河灯，十月十五地官生日放街灯。宋太宗淳化元年六月丙午诏，罢中元、下元两夜灯。</p>
<p>　　<strong>买灯</strong></p>
<p>　　上元张灯，止三夜，其十七、十八，始于钱王，入贡疏买两夜灯。干德五年正月有诏：“上元张灯，旧止三夜。朝廷无事，区宇乂安，方当年谷之丰登，宜纵士民之行乐。其令开封府更放十七、十八两夜灯。”</p>
<p>　　<strong>广陵灯</strong></p>
<p>　　唐玄宗元夕与天师叶静能登虹桥，往广陵看灯。士女望见，以为神仙。帝敕伶人奏《霓裳曲》。数日后，广陵果奏其事。</p>
<p>　　<strong>踏歌入云</strong></p>
<p>　　唐睿宗于安福门外作灯树，高二十丈，宫女千数，并长安少妇千余人，衣锦绣，于灯轮下踏歌三日，令朝士作歌，以纪其胜。歌中有“踏歌声调入云中”之句。</p>
<p>　　<strong>金吾不禁</strong></p>
<p>　　《西京杂记》：“西都京城街衢，有执金吾晓夜传呼，以禁止夜行，惟正月十五敕金吾弛禁，前后各一日，谓之放夜。”</p>
<p>　　<strong>卯刚</strong></p>
<p>　　正月卯日，佩卯刚辟邪。唐制：正月下旬送穷，晦日湔裳。</p>
<p>　　<strong>卜紫姑</strong></p>
<p>　　紫姑，人家侍妾，为大妇所杀，置之厕中。后人作其形于厕，元夕迎之，能占农事及桑叶贵贱。</p>
<p>　　<strong>青藜照读</strong></p>
<p>　　元夕人皆游赏，独刘向在天禄阁校书。太乙真人以青藜杖燃火照之。</p>
<p>　　<strong>耗磨日</strong></p>
<p>　　正月十六日谓之耗磨日，人皆饮酒，官司不令开库。</p>
<p>　　<strong>天穿日</strong></p>
<p>　　正月二十日为天穿，以红彩系饼饵投屋上，谓之补天。</p>
<p>　　<strong>水湄度厄</strong></p>
<p>　　元日至晦日，士女悉湔裳，酌酒于水湄，以为度厄雨。</p>
<p>　　<strong>雨水</strong></p>
<p>　　前此为霜为雪，水气凝结。立春后，天气下降，当为雨水。</p>
<p>　　<strong>中和节</strong></p>
<p>　　唐李泌以二月朔为中和节，以青囊盛百谷瓜果种相问遗，酿宜春酒，祭句芒神，百官进农书。</p>
<p>　　<strong>磔鸡</strong></p>
<p>　　魏文帝制。春分磔鸡，祀厉殃。</p>
<p>　　<strong>花朝</strong></p>
<p>　　二月十二日谓之花朝。俗传是日为百花生日。徐文长考是十五日，谓的确不差。东京以是日为扑蝶会。</p>
<p>　　<strong>勾龙</strong></p>
<p>　　《左传》：共工氏有子曰勾龙，能平水土。故祀以为社神，于仲春祭之。</p>
<p>　　<strong>清明</strong></p>
<p>　　清明万物齐于巽。巽。洁也，齐也。清明取洁齐之义。</p>
<p>　　<strong>谷雨</strong></p>
<p>　　言滋五谷之雨也。</p>
<p>　　<strong>清明取火</strong></p>
<p>　　唐制，清明取火以赐近臣。韩翃诗：“日暮汉宫传蜡烛，轻烟散入五侯家。”<br/>　　探春</p>
<p>　　《天宝遗事》：都人士女，至春时，郊外为探春之宴。</p>
<p>　　<strong>飞英会</strong></p>
<p>　　范蜀公居许，作“长啸堂”，前有荼（上艹下縻），花时宴客，有花落酒杯中，饮以大白，举座无遗，谓飞英会。</p>
<p>　　<strong>斗花</strong></p>
<p>　　长安春时，盛于游赏。士女斗花，栽插以奇，多者为胜。皆用多金市名花，以备春时之斗。</p>
<p>　　<strong>花茵</strong></p>
<p>　　开元时，学士许慎，春日宴客花圃，不张幄设座，使童仆聚落花铺坐下，曰：“吾自有花茵。”</p>
<p>　　<strong>移春槛</strong></p>
<p>　　开元中，富家至春时，以各花植木槛中，下设轮脚，挽以彩，所至牵引，以供观赏，号移春槛。</p>
<p>　　<strong>护花铃</strong></p>
<p>　　宁王春时纫红丝为绳，缀金铃，系花梢。有鸟雀翔集，则令园吏掣铃索以惊之，号护花铃。</p>
<p>　　<strong>治聋酒</strong></p>
<p>　　《石林诗话》：世言，社日饮酒治耳聋。五代李涛，有《春社从李昉求酒》诗：“社公今日没心情，为乞治聋酒一瓶。”</p>
<p>　　<strong>罢社</strong></p>
<p>　　汉王修年七岁，母以社日亡。来岁社，修哭之哀，邻父老皆为之罢社。</p>
<p>　　<strong>禁火</strong></p>
<p>　　《十六国春秋》：石勒下令寒食不许禁火。后有冰雹之异，徐元曰：“介子推帝乡之神也，历代所尊，未宜替也。”勒从之，令并州复寒食如故。</p>
<p>　　<strong>寒食</strong></p>
<p>　　冬至后一百六日谓之寒食，以介子推是日焚死，晋文公禁火而志痛也。</p>
<p>　　<strong>雕卵</strong></p>
<p>　　周制，季春雕卵斗鸡子，始为寒食戏。</p>
<p>　　<strong>秋千舞</strong></p>
<p>　　玄宗制，寒食秋千舞。</p>
<p>　　<strong>出祭</strong></p>
<p>　　后唐庄宗制，寒食出祭。</p>
<p>　　<strong>拜墓</strong></p>
<p>　　唐制，清明拔河戏，踏青士大夫拜墓。</p>
<p>　　<strong>上巳</strong></p>
<p>　　洛阳上巳日，妇女以荠花蘸油，祝而洒之水上，若成龙凤花卉之状则吉，曰油花卜。</p>
<p>　　<strong>祓禊</strong></p>
<p>　　起于汉成帝。三月上巳日，官民皆祓禊于东流水上。禊者，洁也，于水上盥洁之也。巳者，止也，邪疾已去，祈介祉也。</p>
<p>　　<strong>踏青</strong></p>
<p>　　三月上巳，赐宴曲江，都人于江头禊饮，践踏青草，曰踏青，侍臣于是日进踏青履。王通臾诗：“结伴踏青归去好，平头鞋子小双鸾。”</p>
<p>　　<strong>柳圈</strong></p>
<p>　　唐制，上巳祓禊，赐侍臣细柳圈，云：“带之免虿毒瘟疫。”今小儿清明戴柳圈，本此。</p>
<p>　　周公制，上巳女巫禊于水上。郑制，上巳溱洧祓除，秉兰招魂续魄。</p>
<p>　　<strong>流觞</strong></p>
<p>　　兰亭流觞曲水，不始于兰亭。周公卜洛邑，因流水以泛酒，故诗曰：“羽觞随波”。</p>
<p>　　<strong>观灯赐钞</strong></p>
<p>　　永乐十年元宵，赐文武群臣宴，听臣民赴午门外观鳌山三日，遂岁以为常。时尚书夏元吉侍母观鳌山，上命之。命中官赉钞二百锭，即其家赐之，曰：“以为贤母欢也。”</p>
<p>　　<strong>社无定期</strong></p>
<p>　　一云春分后戊日为春社，秋分后戊日为秋社。春社燕来，秋社燕去。一云立春立秋后第五戊为社日。</p>
<p>　　<strong>梅花点额</strong></p>
<p>　　刘宋寿阳公主，人日卧含章殿檐下，梅花点额上，愈媚。因仿之，而贴梅花钿。</p>
<p>　　桑叶贵贱</p>
<p>　　三月十六晴则贵，阴雨则贱。谚曰：“三月十六暗叇叇，桑叶载去又戴来。”<br/></p>
</div>
</div>
<div class="bookvmiddle">
<a href="/guwen/bookv_19171.aspx">上一章</a>
<a href="/guwen/book_244.aspx" style="border:0px;line-height:27px; height:27px;">目录</a>
<a href="/guwen/bookv_19173.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
