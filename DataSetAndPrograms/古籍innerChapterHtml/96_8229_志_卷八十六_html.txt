
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
宋史·志·卷八十六_古诗文网
</title>
<meta content="◎乐八（乐章二）○明堂大飨 皇地祇 神州地祇 朝日夕月 高禖 九宫贵神景祐大享明堂二首真宗配位奠币，《诚安》思文圣考，对越在天。侑神作主，奉币申虔。酌献，《德安》偃革兴文，封峦考瑞" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_8229.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>志·卷八十六</b></span>
<a href="javascript:PlayBookv(8229)" style="margin-left:5px;"><img alt="" height="16" id="speakerimgBookv8229" src="/img/speaker.png" width="16"/></a>
<span id="bookvPlay8229" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e8%84%b1%e8%84%b1%e3%80%81%e9%98%bf%e9%b2%81%e5%9b%be%e7%ad%89">脱脱、阿鲁图等</a></p>
<div class="contson">
<p>　　◎乐八（乐章二）</p>
<p>　　○明堂大飨 皇地祇 神州地祇 朝日夕月 高禖 九宫贵神</p>
<p>　　景祐大享明堂二首</p>
<p>　　真宗配位奠币，《诚安》</p>
<p>　　思文圣考，对越在天。侑神作主，奉币申虔。</p>
<p>　　酌献，《德安》</p>
<p>　　偃革兴文，封峦考瑞。威烈巍巍，允膺宗祀。</p>
<p>　　皇祐亲享明堂六首</p>
<p>　　降神，《诚安》</p>
<p>　　维圣享帝，维孝严亲。肇图世室，躬展精禋。</p>
<p>　　镛鼓既设，笾豆既陈。至诚攸感，保格上神。</p>
<p>　　奠玉币，《镇安》</p>
<p>　　乾亨坤庆育函生，路寝明堂致洁诚。玉帛非馨期感格，降康亿载保登平。</p>
<p>　　酌献，《庆安》</p>
<p>　　肃肃路寝，相维明堂。二仪鉴止，三圣侑旁。</p>
<p>　　灵期合，祠节齐庄。至诚并贶，降福无疆。</p>
<p>　　三圣配位奠币，《信安》</p>
<p>　　祖功宗德启隆熙，严配交修太室祠。圭币荐诚知顾享，木支锡羡固邦基。</p>
<p>　　酌献《孝安》</p>
<p>　　艺祖造邦，二宗绍德。肃雍孝享，登配圜极。</p>
<p>　　先训有开，菲躬何力！歆馨锡羡，保民丽亿。</p>
<p>　　送神，《诚安》</p>
<p>　　我将我享，辟公显助。献终豆彻，礼成乐具。</p>
<p>　　饰驾上游，升烟高骛。神保聿归，介兹景祚。</p>
<p>　　嘉祐亲享明堂二首</p>
<p>　　降神，《诚安》</p>
<p>　　烨烨房、心，下照重屋。我严帝亲，匪配之渎。</p>
<p>　　西颢沆砀，夕景已肃。灵其来娭，嘉荐芳郁。</p>
<p>　　送神，《诚安》</p>
<p>　　明明合宫，莫尊享帝。礼乐熙成，精与神契。</p>
<p>　　桂尊初阑，羽驾倏逝。遗我嘉祥，于显万世。</p>
<p>　　熙宁享明堂二首</p>
<p>　　英宗奠币，《诚安》</p>
<p>　　于皇圣考，克配上帝。永言孝思，昭荐嘉币。</p>
<p>　　酌献，《德安》</p>
<p>　　英声迈古，施德在民。允秩宗祀，宾延上神。</p>
<p>　　元符亲享明堂十一首</p>
<p>　　皇帝升降，《仪安》</p>
<p>　　严父配天，孝乎明堂。舆奠升阶，降音以将。</p>
<p>　　天步有节，帝容必庄。辟公宪之，礼元不臧。</p>
<p>　　上帝位奠玉币，《镇安》</p>
<p>　　圣能享帝，孝克事亲。于皇宗祀，盛节此陈。</p>
<p>　　何以荐虔？二精有炜。何以致祥？上天鉴止。</p>
<p>　　神宗奠币，《信安》</p>
<p>　　合宫礼备，时维哲王。堂筵四敞，明德馨香。</p>
<p>　　圣考来格，降福穰穰。承承继继，万祀其昌。</p>
<p>　　奉俎，《禧安》</p>
<p>　　奕奕明堂，天子即事。奠我圣考，配于上帝。</p>
<p>　　凡百有职，畴敢不祗！俎洁牲肥，其登有仪。</p>
<p>　　上帝位酌献，《庆安》</p>
<p>　　惟礼不渎，所以严亲。惟孝不匮，所以教民。</p>
<p>　　陟配文考，享天大神。重禧累福，祚裔无垠。</p>
<p>　　配位酌献，《德安》</p>
<p>　　隆功骏德，两有烈光。陟配宗祀，惠我无疆。</p>
<p>　　退文舞、迎武舞，《穆安》</p>
<p>　　舞以象功，乐惟崇德。文经万邦，武靖四国。</p>
<p>　　一张一弛，其仪不忒。神鉴孔昭，孝思维则。</p>
<p>　　亚献，《穆安》</p>
<p>　　于昭盛礼，严父配天。尽物尽诚，莫匪吉蠲。</p>
<p>　　重觞既荐，九奏相宣。神介景福，亿万斯年。</p>
<p>　　饮福，《胙安》</p>
<p>　　莫尊乎天，莫亲乎父。既享既侑，诚申礼举。</p>
<p>　　戛击堂上，八音始具。天子亿龄，饮神之胙。</p>
<p>　　彻豆，《钦安》</p>
<p>　　穆穆在堂，肃肃在庭。于显辟公，来相思成。</p>
<p>　　神既歆止，有闻无声。锡我休嘉，燕及群生。</p>
<p>　　归大次，《憩安》</p>
<p>　　有奕明堂，万方时会。宗子圣考，作帝之配。</p>
<p>　　乐酌虞典，礼从周志。釐事即成，于皇来暨。</p>
<p>　　大观宗祀明堂五首</p>
<p>　　奠玉币，《镇安》</p>
<p>　　交于神明，内心为贵。外致其文，亦效精意。</p>
<p>　　嘉玉既陈，将以量币。肃肃邕邕。惟帝之对。</p>
<p>　　有邦事神，享帝为尊。内心致德，外示弥文。</p>
<p>　　嘉玉效珍，荐以量币。恭钦伊何？惟以宗祀。</p>
<p>　　配位奠币，《信安》</p>
<p>　　肇祀明堂，告成大报。颙颙祗祗，率见昭考。</p>
<p>　　涓选休辰，齐明朝夕。于惟皇王，孝思罔极。</p>
<p>　　酌献，《孝安》</p>
<p>　　若昔大猷，孝思维则。永言孝思，丕承其德。</p>
<p>　　于昭明威，侑于上帝。赍我思成，永绥福祉。</p>
<p>　　配位酌献，《大明》</p>
<p>　　于昭皇考，大明体神。宪章文思，宜民宜人。</p>
<p>　　严父之道，陟配于天。躬行孝告，有孚于先。</p>
<p>　　绍兴亲享明堂二十六首</p>
<p>　　皇帝入门，《仪安》</p>
<p>　　惟我有宋，昊天子之。三年卜祀，百世承基。</p>
<p>　　施及冲眇，奉牲以祠。敢忘斋栗，偏举上仪。</p>
<p>　　升堂，《仪安》</p>
<p>　　于赫明堂，肇称禋祀。祖宗来游，亦侑于帝。</p>
<p>　　九州骏奔，百辟咸事。敛时纯休，锡我万世。</p>
<p>　　降神，《诚安》</p>
<p>　　噫神何亲？惟德是辅。玉牲具陈，诚则来顾。</p>
<p>　　我开明堂，遵国之故。尚蒙居歆，以笃宗祜。</p>
<p>　　盥洗，《仪安》</p>
<p>　　肇开九筵，维古之仿。皇皇大神，来顾来享。</p>
<p>　　庶仪交修，百避显相。微诚自中，交际天壤。</p>
<p>　　上帝位奠玉币，《镇安》</p>
<p>　　皇皇后帝，周览四方。眷我前烈，燕娭此堂。</p>
<p>　　金支秀发，黼帐高张。世歆明祀，曰宋是常。</p>
<p>　　皇地祗位奠玉币，《嘉安》</p>
<p>　　至哉坤元，持载万物！继天神圣，观世治忽。</p>
<p>　　颂祗之堂，荐以圭黻。孰为邦休，四海无拂？</p>
<p>　　太祖位奠币，《广安》</p>
<p>　　推尊太元，重屋为盛。谁其配之？我祖齐圣。</p>
<p>　　开基握符，正位凝命。于万斯年，孝孙有庆。</p>
<p>　　太宗位奠币，《化安》</p>
<p>　　帝神来格，靡祀不从。侑坐而食，独升祖宗。</p>
<p>　　在庭祗肃，展采错重。三献之礼，百年之容。</p>
<p>　　徽宗位奠币，《泰安》</p>
<p>　　于穆帝临，至矣元造！克配其仪，惟我文考。</p>
<p>　　仁恩广覃，奕叶永保。宗祀惟初，以扬孝道。</p>
<p>　　皇帝还位，《仪安》</p>
<p>　　耳听鋗玉，目瞻熉珠。乐备周奏，仪参汉图。</p>
<p>　　神人并况，天地同符。亦既见帝，王心则愉。</p>
<p>　　尚书捧俎，《禧安》</p>
<p>　　展牲登俎，《箫韶》在庭。羞陈五室，意彻三灵。</p>
<p>　　匪物斯享，惟诚则馨。永作祭主，神其亿宁。</p>
<p>　　昊天上帝位酌献，《庆安》</p>
<p>　　日在东陆，维时上辛。肇开阳馆，恭礼尊神。</p>
<p>　　苍玉辉夜，紫烟炀晨。祖宗并配，天地同禋。</p>
<p>　　皇地祗位酌献，《彰安》</p>
<p>　　地禩泰折，歌同我将。黝牲纯洁，丝竹发扬。</p>
<p>　　博厚而久，含洪以光。扶持宗社，曰笃不忘。</p>
<p>　　太祖位酌献，《孝安》</p>
<p>　　一德开基，百年垂统。中天禘郊，薄海朝贡。</p>
<p>　　宝龟相承，器鼎加重。泽深庆绵，帝复命宋。</p>
<p>　　太宗位酌献，《韶安》</p>
<p>　　绍天承业，继世立功。帷幄屡胜，车书始同。</p>
<p>　　武扫氛雾，文垂日虹。遗泽所及，孰知其终！</p>
<p>　　徽宗位酌献，《成安》</p>
<p>　　钦惟合宫，承神至尊。祗戒专精，俨然若存。</p>
<p>　　奠兹嘉觞，茝兰其芬。发祉隤祥，以子以孙。</p>
<p>　　皇帝还小次，《仪安》</p>
<p>　　匏尊既举，鞂席未移。有德斯顾，靡神不娭。</p>
<p>　　物情肃穆，天宇清夷。宅中受命，永复邦基。</p>
<p>　　文舞退、武舞进，《穆安》</p>
<p>　　神之欻至，庆阴杳冥，风马云车，恍若有承。</p>
<p>　　备形声容，于昭文明。庶几嘉虞，来享来宁。</p>
<p>　　亚献，《穆安》</p>
<p>　　四阿有严，神既戾止。备物虽仪，洁诚惟已。</p>
<p>　　有来振振，相我熙事。载酌陶匏，以成毖祀。</p>
<p>　　终献，《穆安》</p>
<p>　　诚一为专，礼三而称。孰陪邦祠？惟我同姓。</p>
<p>　　金丝屡调，圭玉交映。是谓熙成，福来神听。</p>
<p>　　皇帝饮福，《胙安》</p>
<p>　　孰谓天远，至诚则通。孰谓地厚，与天则同。</p>
<p>　　惠我纯嘏，克成大功。握图而治，如日之中。</p>
<p>　　彻豆，《歆安》</p>
<p>　　工祝告休，笙镛云阕。酒茅既除，牲俎斯彻。</p>
<p>　　幽明罔恫，中外咸悦。礼成伊何？天地同节。</p>
<p>　　送神，《诚安》</p>
<p>　　奕奕宗祀，煌煌礼文。高灵下堕，精意升闻。</p>
<p>　　熙事既毕，忽乘青云。敢拜明贶，永清世氛。</p>
<p>　　望燎，《仪安》</p>
<p>　　载酌载献，以纯以精。歌传夜诵，物备秋成。</p>
<p>　　报本斯极，听卑则明。愿储景贶，福我群生。</p>
<p>　　望瘗，《仪安》</p>
<p>　　礼协丰融，诚交仿佛。辟公受膰，宗祀临瘗。</p>
<p>　　贻我来牟，以兴嗣岁。山川出云，天地同气。</p>
<p>　　还大次，《憩安》</p>
<p>　　应天以实，已事而竣。毡案朝帝，竹宫拜神。</p>
<p>　　灵光下烛，协气斯陈。福禄时万，基图日新。</p>
<p>　　绍兴、淳熙分命馆职定撰十七首</p>
<p>　　降神，《景安》</p>
<p>　　圜钟为宫</p>
<p>　　上直房、心，时惟明堂。配天享亲，宗祀有常。</p>
<p>　　盛德在金，日吉辰良。享我克诚，来格来康。</p>
<p>　　黄钟为角</p>
<p>　　合宫盛礼，金商令时。备成熙事，蒐扬上仪。</p>
<p>　　骏奔在庭，精意肃祗。来享嘉荐，神灵燕娭。</p>
<p>　　太簇为徵</p>
<p>　　休德孔昭，灵承上帝。孝极尊亲，严配于位。</p>
<p>　　嘉荐芬芳，礼无不备。神其格思，享兹诚至。</p>
<p>　　姑洗为羽</p>
<p>　　霜露既降，孝思奉先。陟降上帝，礼隆九筵。</p>
<p>　　有馨黍稷，有肥牲牷。神来燕娭，想像肃然。</p>
<p>　　盥洗，《正安》</p>
<p>　　礼经之重，祭典为宗。上公摄事，进退弥恭。</p>
<p>　　庶品丰洁，令仪肃雍。百祥萃止，惟吉之从。</p>
<p>　　升殿，《正安》</p>
<p>　　皇祖配帝，岁祀明堂。冕服陟降，玉佩玱玱。</p>
<p>　　疾徐有节，进止克庄。维时右享，日靖四方。</p>
<p>　　上帝位奠玉币，《嘉安》</p>
<p>　　大享季秋，百执扬厉。明明太宗，赫赫上帝。</p>
<p>　　祗荐忱诚，式严圭币。祚我明德，锡兹来裔。</p>
<p>　　太宗位奠币，《宗安》</p>
<p>　　穆穆皇祖，丕昭圣功。声律身度，乐备礼隆。</p>
<p>　　祗荐量币，祀于合宫。玉帛万国，驩心载同。</p>
<p>　　捧俎，《丰安》</p>
<p>　　备物昭陈，工祝告具。维羊维牛，孔硕孔庶。</p>
<p>　　有嘉维馨，加食宜饫。敛时五福，永膺丰胙。</p>
<p>　　上帝位酌献，《嘉安》</p>
<p>　　烨彼房、心，明明有融。维圣享帝，礼行合宫。</p>
<p>　　祀事时止，粢盛洁丰。昭受申命，万福攸同。</p>
<p>　　太宗位酌献，《德安》</p>
<p>　　受命溥将，勋高百王。寰宇大定，圣治平康。</p>
<p>　　有严陟配，宗祀明堂。神保是格，申锡无疆。</p>
<p>　　文舞退、武舞进，《正安》</p>
<p>　　温厚严凝，于皇上帝。文德武功，列圣并配。</p>
<p>　　舞缀象成，肃雍进退。秉翟踆々，总干蹈厉。</p>
<p>　　亚、终献，《文安》</p>
<p>　　总章灵承，维国之常。礼乐宣鬯，降升齐庄。</p>
<p>　　竭诚尽志，荐兹累觞。于昭在上，申锡无疆。</p>
<p>　　彻豆，《肃安》</p>
<p>　　于皇上帝，肃然来临。恭荐芳俎，以达高明。</p>
<p>　　烹饪既事，享于克诚。以介景福，惟德之馨。</p>
<p>　　送神，《景安》</p>
<p>　　帝在合宫，鉴观盛礼。黍稷惟馨，神心则喜。</p>
<p>　　礼备乐成，亦既归止。亿万斯年，以贶多祉。</p>
<p>　　高宗位奠币，《宗安》</p>
<p>　　赫赫高庙，于尧有光。覆被万祀，冠冕百王。</p>
<p>　　有量斯币，蠲洁是将。在帝左右，维时降康。</p>
<p>　　酌献，《德安》</p>
<p>　　炎运中兴，苍生载宁。九秩燕豫，三纪丰凝。</p>
<p>　　精祀上帝，陟配威灵。锡羡胙祉，万世承承。</p>
<p>　　孝宗亲享明堂乐曲并同，惟天地位奠币、酌献及太祖酌献、皇帝入小次、还大次、亚献、送神等篇，各有删润。又以太祖奠币曲改名《广安》，酌献改名《恭安》，太宗奠币改名《化安》，酌献改名《英安》。</p>
<p>　　景德祀皇地祇三首</p>
<p>　　降神，《静安》</p>
<p>　　至哉厚德，陟配天长！沈潜刚克，广大无疆。</p>
<p>　　资生万物，神化含章。同和八变，神灵效祥。</p>
<p>　　奠玉币，酌献，《嘉安》</p>
<p>　　于昭祀典，致享坤仪。备物咸秩，柔祗格思。</p>
<p>　　功宣敏树，日益鸿禧。持载品汇，率土攸宜。</p>
<p>　　送神，《静安》</p>
<p>　　妙用无方，倏来忽逝。蠲洁寅恭，式终禋瘗。</p>
<p>　　景祐夏至祀皇地祇二首（仁宗御制）</p>
<p>　　太祖奠币，《恭安》</p>
<p>　　赫矣淳耀，俶载帝基！一戎以定，万国来仪。</p>
<p>　　寅恭洁祀，博厚皇祗。威灵攸在，福禄如茨。</p>
<p>　　酌献，《英安》</p>
<p>　　丕命惟皇，万物咸睹。卜年迈周，崇功冠禹。</p>
<p>　　有烨炎精，大昌圣祚。酌鬯祈年，永锡繁祜。</p>
<p>　　熙宁祀皇地祇十二首</p>
<p>　　迎神，《导安》</p>
<p>　　昭灵积厚，混混坤舆。配天作极，阴惨阳舒。</p>
<p>　　齐明荐享，百福其储。庶几来止，风马云车。</p>
<p>　　升降，《靖安》</p>
<p>　　有来穆穆，临此方丘。其行风动，其止霆收。</p>
<p>　　躬事匪懈，丰盛洁羞。百昌咸殖，允矣神休！</p>
<p>　　奠币《釐安》</p>
<p>　　纯诚昭融，芳美嘉荐。肃将二精，以享以奠。</p>
<p>　　休光四充，灵祗来燕。其祥伊何？永世锡羡。</p>
<p>　　太祖，《肇安》</p>
<p>　　于皇烈祖，维帝所兴。光辉宗祀，如日之升。</p>
<p>　　告灵作配，孝享烝烝。锡兹祉福，百世其承。</p>
<p>　　司徒奉俎，《承安》</p>
<p>　　我修祀事，于何致诚？罔敢怠佚，视兹硕牲。</p>
<p>　　纳烹荐俎，侑以和声。格哉休应，世济皇明。</p>
<p>　　酌献，《和安》</p>
<p>　　猗嗟富媪，博厚含弘。发荣敷秀，动植兹丰。</p>
<p>　　爰酌兹酒，肸蚃交通。众祥萃止，垂祐无穷。</p>
<p>　　太祖，《佑安》</p>
<p>　　光大含弘，坤元之力。海宇咸宁，烈祖之德。</p>
<p>　　作配方坛，不僣不忒。子孙其承，毋替厥则。</p>
<p>　　饮福，《禔安》</p>
<p>　　载登坛阼，载酌尊彝。牲酒嘉旨，福禄纯熙。</p>
<p>　　其福维何？万物咸宜。其禄维何？永承神禧。</p>
<p>　　退文舞、迎武舞，《威安》</p>
<p>　　雍雍肃肃，建我采旄。舞以玉戚，不吴不敖。</p>
<p>　　其将其肆，脾臄嘉肴。何以侑乐？钟鼓管箫。</p>
<p>　　亚、终献，《仪安》</p>
<p>　　折俎在笾，胾羹在豆。何以酌之？酒醴是侑。</p>
<p>　　何以锡之？贻尔眉寿。何以格之？永尔康阜。</p>
<p>　　彻豆，《丰安》</p>
<p>　　曳我黼黻，履舄接武。锵我珩璜，降升圉圉。</p>
<p>　　其将肆兮，既曰不侮。其终彻兮，恭钦惟主。</p>
<p>　　送神，《阜安》</p>
<p>　　神兮来下，享此苾芬。酌献雍雍，执事孔勤。</p>
<p>　　神之还矣，忽乘飞云。遗我祺祥，物象忻忻。</p>
<p>　　常祀皇地祇五首</p>
<p>　　迎神，《宁安》（八变）</p>
<p>　　坤元之德，光大无疆。一气交感，百物阜昌。</p>
<p>　　吉蠲致享，精明是将。介兹景福，鼎祚灵长。</p>
<p>　　升降，《正安》</p>
<p>　　礼经之重，祭典为宗。上公摄事，登降弥恭。</p>
<p>　　庶品丰洁，令仪肃雍。百祥萃止，维吉之从。</p>
<p>　　奉俎，《丰安》</p>
<p>　　礼崇禋祀，神鉴孔明。牲牷博腯，以炰以烹。</p>
<p>　　馨香蠲洁，品物惟精。锡以纯嘏，享兹至诚。</p>
<p>　　退文舞、迎武舞，《威安》</p>
<p>　　进旅退旅，载扬干扬。不愆于仪，容服有章。</p>
<p>　　式绥式侑，神休是听。鼓之舞之，神永安宁。</p>
<p>　　送神，《宁安》</p>
<p>　　物备百嘉，乐周八变。克诚是享，明德斯荐。</p>
<p>　　神鉴孔昭，蕃禧锡羡。回驭飘然，邈不可见。</p>
<p>　　绍兴祀皇地祇十五首</p>
<p>　　迎神，《宁安》</p>
<p>　　函钟为宫</p>
<p>　　至哉厚德，物生是资！直方维则，翕辟攸宜。</p>
<p>　　于昭祀典，致享坤仪。礼罔不答，神之格思。</p>
<p>　　太簇为角</p>
<p>　　蒇事方丘，旧典时式。至诚感神，馨非黍稷。</p>
<p>　　肸蚃来临，鉴兹明德。永锡坤珍，时万时亿。</p>
<p>　　姑洗为徵</p>
<p>　　至哉坤元，乃顺承天。厚德载物，含洪八埏。</p>
<p>　　日北多暑，祀仪吉蠲。式昭无事，敢告恭虔。</p>
<p>　　南吕为羽</p>
<p>　　蒇事方丘，情文孔时。名山大泽，侑祭无遗。</p>
<p>　　牲陈黝犊，乐备《咸池》。柔祗皆出，介我繁禧。</p>
<p>　　盥洗，《正安》</p>
<p>　　于穆盛礼，肃肃在宫。蒇事有初，直于东荣。</p>
<p>　　涤濯是谨，惟寅惟清。祗荐柔嘉，享兹克诚。</p>
<p>　　升殿，《正安》</p>
<p>　　景风应时，聿严毖祀。用事方丘，锵锵济济。</p>
<p>　　登降有节，三献成礼。神其格思，锡我繁祉。</p>
<p>　　正位奠玉币，《嘉安》</p>
<p>　　坤元博厚，对越天明。展事方泽，亶惟顾歆。</p>
<p>　　嘉玉量币，祗荐纯精。锡我繁祉，燕及函生。</p>
<p>　　太祖位奠币，《定安》</p>
<p>　　毖祀泰折，柔祗是承。于赫艺祖，道格三灵。</p>
<p>　　式严配侑，厚德惟宁。爰昭荐币，享于克诚。</p>
<p>　　捧俎，《丰安》</p>
<p>　　丕答灵贶，岁事方丘，豆登在列，鼎俎斯俦。</p>
<p>　　牲牷告具，寅畏弥周。柔祗昭格，飚至云流。</p>
<p>　　正位酌献，《光安》</p>
<p>　　祗事坤元，饬躬敢惮！爰洁粢盛，载严圭瓒。</p>
<p>　　清明内融，嘉旨外粲。介我繁釐，时亿时万。</p>
<p>　　太祖位酌献，《英安》</p>
<p>　　皇矣艺祖，九围是式！至哉柔祗，万汇允殖。</p>
<p>　　保兹嘉邦，介我黍稷。酌鬯告虔，作配无极。</p>
<p>　　文舞退、武舞进，《正安》</p>
<p>　　于穆媪神，媲德彼天。我修毖祀，以莫不虔。</p>
<p>　　肆陈时夏，干羽相宣。灵其来游，降福绵绵。</p>
<p>　　亚、终献，《文安》</p>
<p>　　礼有祈报，国惟典常。笾豆丰洁，升降齐庄。</p>
<p>　　备物致志，式荐累觞。昭格来享，自天降康。</p>
<p>　　彻豆，《娱安》</p>
<p>　　承天效法，其道贵诚。牲羞黄犊，荐德之馨。</p>
<p>　　芳俎告毕，礼备乐盈。既静既安，庶物沾生。</p>
<p>　　送神，《宁安》</p>
<p>　　至厚至深，其动也刚。精诚默通，或出其藏。</p>
<p>　　神之言归，化斯有光。相我炎图，万世无疆。</p>
<p>　　宋初祀神州地祇三首</p>
<p>　　降神，《静安》</p>
<p>　　膴々郊原，茫茫宇县。画野分疆，禹功疏奠。</p>
<p>　　灵祇是臻，豆笾祗荐。幽赞皇图，视之不见。</p>
<p>　　奠玉币，酌献，《嘉安》</p>
<p>　　肸蚃储灵，肃恭用币。锵洋导和，洪休允契。</p>
<p>　　嘉气云蒸，浃于华裔。式荐坤珍，聿符明世。</p>
<p>　　送神，《静安》</p>
<p>　　献奠云毕，纯嘏祁祁。威灵藏用，邈矣何之？</p>
<p>　　景祐孟冬祭神州地祇二首</p>
<p>　　太宗位奠币，《化安》</p>
<p>　　削平伪邦，嗣兴鸿业。礼乐交修，仁德该洽。</p>
<p>　　柔祗荐享，量币攸摄。侑坐延灵，神休允答。</p>
<p>　　酌献，《韶安》</p>
<p>　　有炜弥文，克隆宏构。贻此燕谋，具膺多祐。</p>
<p>　　嶰律吹莩，彝尊奠酒。佑乃沈潜，永祈丰楙。</p>
<p>　　元符祭神州地祇二首</p>
<p>　　迎神，《宁安》（八变）</p>
<p>　　膴々浚邦，皇天是宅。必有幽赞，聪明正直。</p>
<p>　　布列笾豆，考击金石。中外谧宁，繄神之力。</p>
<p>　　送神，《宁安》</p>
<p>　　都邑浩穰，民物富盛。主以灵祗，昭乃丕应。</p>
<p>　　玉帛牲牷，鼓钟筦磬。祗荐攸歆，归于至静。</p>
<p>　　绍兴祀神州地祇十六首</p>
<p>　　迎神，《宁安》</p>
<p>　　函钟为宫</p>
<p>　　芒芒下土，恢恢方仪。富媪统摄，潜运八维。</p>
<p>　　爰称元祀，告备吉时。揭兹虔恭，亻爱其格思。</p>
<p>　　太簇为角</p>
<p>　　洪惟坤元，道著品物。上配紫旻，后载其德。</p>
<p>　　良月肇蒇，祭器布列。必先皇祗，以迓景福。</p>
<p>　　姑洗为徵</p>
<p>　　坱圠无垠，磅礴罔测。山盈川冲，自生自殖。</p>
<p>　　其报惟何？率礼靡忒。亿万斯年，功被无极。</p>
<p>　　南吕为羽</p>
<p>　　翕辟以时，协气陶蒸。播之金石，锵厥和声。</p>
<p>　　冥冥眑々，孔享纯诚。是听是娭，邦基永宁。</p>
<p>　　盥洗，《正安》</p>
<p>　　晨炀致烟，浡然四施。飘飘风马，仿佛来斯。</p>
<p>　　祀事维清，沃之盥之。载涓载肃，罔有愧辞。</p>
<p>　　升殿，《正安》</p>
<p>　　崇崇其坛，屹矣层级。佩约步趋，降登中节。</p>
<p>　　左瞻右睨，祥风蔼集。斿旆羽纷，昭鉴翊翊。</p>
<p>　　神州地祇位奠玉币，《嘉安》</p>
<p>　　璇玑谐序，籍敛荐嘉。昭答柔祗，迭奏雅歌。</p>
<p>　　币琮以侑，仪腆气和。灵其溥临，容与燕嘉。</p>
<p>　　太示位奠币，《嘉安》</p>
<p>　　穆穆令闻，溥博有容。泽被万宇，靡不率从。</p>
<p>　　恭陈量币，明荐其衷。礼亦宜之，享德攸同。</p>
<p>　　奉俎，《丰安》</p>
<p>　　肃肃嘉承，唯德其物。工祝以告，繄民之力。</p>
<p>　　神哉广生，孔蕃且硕。奠于嘉坛，吐之则弗。</p>
<p>　　神州地祇位酌献，《嘉安》</p>
<p>　　恭承明祀，嘉荐令芳。亦有桂酒，诚悫是将。</p>
<p>　　瑟瓒以酌，效欢厥觞。庶乎燕享，永怀不忘。</p>
<p>　　太宗位酌献，《化安》</p>
<p>　　宗德含洪，方祗可儗。辟土开疆，八埏同轨。</p>
<p>　　是用作配，有永无纪。稞献以享，茂格蕃祉。</p>
<p>　　文舞退、武舞进，《文安》</p>
<p>　　奕奕缀兆，《咸池》孔彰。丕阐文德，靡忘发扬。</p>
<p>　　进退有节，乃容之常。乐备尔奏，烨烨荣光。</p>
<p>　　亚、终献，《文安》</p>
<p>　　缩酌以裸，既旨且多。三献有序，情文愈加。</p>
<p>　　黄祗临享，锡以休嘉。广兹灵祲，覃及迩遐。</p>
<p>　　彻豆，《成安》</p>
<p>　　展牲告全，乃登于俎。竣事而彻，侑以乐语。</p>
<p>　　奉釐宣室，祚我神主。敛敷庶民，并受其祜。</p>
<p>　　送神，《宁安》</p>
<p>　　云驭洋洋，既歆既顾。悠然聿归，曷求厥路。</p>
<p>　　钦想颂堂，跛立以慕。赍我肸蚃，莫不怿豫。</p>
<p>　　望瘗，《正安》</p>
<p>　　神罔怨恫，燕其有喜。蒇事告成，爰修瘗礼。</p>
<p>　　乐阕仪备，休气四起。尚谨不愆，念终如始。</p>
<p>　　景德朝日三首</p>
<p>　　降神，《高安》（六变）</p>
<p>　　阳德之母，羲御寅宾。得天久照，首兹三辰。</p>
<p>　　正辞备物，肃肃振振。沦精降监，克享明禋。</p>
<p>　　奠玉币酌献，《嘉安》</p>
<p>　　醴齐良洁，有牲斯纯。大采玄冕，乃昭其文。</p>
<p>　　王宫定位，粢盛苾芬。民事以叙，盛德升闻。</p>
<p>　　送神，《高安》</p>
<p>　　县象著明，照临下土。降福穰穰，德施周普。</p>
<p>　　夕月三首</p>
<p>　　降神，《高安》（六变）</p>
<p>　　凝阴禀粹，照临八埏。丽天垂象，继日代明。</p>
<p>　　一气资始，四时运行。灵祗昭格，备物荐诚。</p>
<p>　　奠玉币、酌献，《嘉安》</p>
<p>　　夕耀乘秋，功存宇县。金奏在县，以时致荐。</p>
<p>　　祀事孔寅，明灵降眷。洁粢丰盛，仓箱流衍。</p>
<p>　　送神，《高安》</p>
<p>　　夙陈笾豆，洁诚致祈。垂休保佑，景祚巍巍。</p>
<p>　　大观秋分夕月四首</p>
<p>　　降神，《高安》</p>
<p>　　至阴之精，亏而复盈。轮高仙桂，阶应祥蓂。</p>
<p>　　玉兔影孤，金茎露溢。其驾星车，顾于兹夕。</p>
<p>　　奠玉币</p>
<p>　　玉钩初弯，冰盘乍圆。扇掩秋后，乌飞枝笾。</p>
<p>　　精凝蟾蜍，辉光婵娟。歆于明祀，弭芳节焉。</p>
<p>　　酌献</p>
<p>　　名稽《汉仪》，歌参唐宗。往于卿少，乘秋气中。</p>
<p>　　周天而行，如姊之崇。可飞霞佩，下琉璃宫。</p>
<p>　　送神</p>
<p>　　四扉大开，五云车立。霓裾娣从，风罘童执。</p>
<p>　　摇曳胥来，锵洋爰集。歆我严禋，西面以揖。</p>
<p>　　绍兴朝日十首</p>
<p>　　降神，《高安》</p>
<p>　　圜钟为宫</p>
<p>　　玄鸟即至，序属春分。朝于太阳，厥典备存。</p>
<p>　　载严大采，示民有尊。扬光下烛，煜爚东门。</p>
<p>　　黄钟为角</p>
<p>　　升晖丽天，阳德之母。率无颇偏，兼烛下土。</p>
<p>　　恭事崇坛，礼乐具举。顿御六龙，裴回容与。</p>
<p>　　太簇为徵</p>
<p>　　周祀及闇，汉制中营。肸蚃是届，礼神以兄。</p>
<p>　　我洁斯璧，我肥斯牲。神兮燕享，鉴观孔明。</p>
<p>　　姑洗为羽</p>
<p>　　屹尔王宫，泛临翊翊。惠此万方，岂惟五色。</p>
<p>　　以修阳政，以习地德。云景杳冥，施祥无极。</p>
<p>　　酌献升殿，《正安》</p>
<p>　　天宇四霁，嘉坛聿崇。肃祗严祀，登降有容。</p>
<p>　　仰瞻曜灵，位居其中。既安既妥，沛哉丰融！</p>
<p>　　奠玉币，《嘉安》</p>
<p>　　物之备矣，以交于神。时惟炎精，不忘顾歆。</p>
<p>　　经纬之文，璆琳之质。灿然相辉，其仪秩秩。</p>
<p>　　奉俎，《丰安》</p>
<p>　　扶桑朝暾，和气肸饬。奉此牲牢，为俎孔硕。</p>
<p>　　芬馨进闻，介我黍稷。所将以诚，兹用享德。</p>
<p>　　酌献，《嘉安》</p>
<p>　　匏爵斯陈，百味旨酒。勺以献之，再拜稽首。</p>
<p>　　钟鼓在列，灵方安留。眷然加荐，惟时之休。</p>
<p>　　亚、终献，《文安》</p>
<p>　　礼罄沃盥，诚意肃将。包茅是缩，冀毕重觞。</p>
<p>　　焕矣情文，既具醉止。熙事备诚，灵其有喜。</p>
<p>　　送神，《礼安》</p>
<p>　　羲和驾兮，其容杲杲。将安之兮？言归黄道。</p>
<p>　　光赫万物，无古无今。人君之表，咸仰照临。</p>
<p>　　夕月十首</p>
<p>　　降神，《高安》</p>
<p>　　圜钟为宫</p>
<p>　　金行告遒，玉律分秋。礼蒇西郊，毖祀聿修。</p>
<p>　　精意潜达，永孚于休。神之听之，爰格飚斿。</p>
<p>　　黄钟为角</p>
<p>　　时维秋仲，夜寂天清。实严姊事，用答阴灵。</p>
<p>　　坛壝斯设，黍稷惟馨。云车来下，庶歆厥诚。</p>
<p>　　太簇为徵</p>
<p>　　溯日著明，丽天作配。洁诚以祠，礼行肃拜。</p>
<p>　　光凝冕服，气肃环珮。庶几昭格，祗而不懈。</p>
<p>　　姑洗为羽</p>
<p>　　穆穆流辉，太阴之精。盈亏靡忒，寒暑以均。</p>
<p>　　克禋克祀，揆日涓辰。牲硕酒旨，来燕来宁。</p>
<p>　　升殿，《正安》</p>
<p>　　猗欤崇基，右平左墄。祗率典常，届兹秋夕。</p>
<p>　　陟降惟寅，威仪抑抑。神其鉴观，穰简是集。</p>
<p>　　奠玉币，《嘉安》</p>
<p>　　少采陈仪，实曰坎祭。礼备乐举，严恭将事。</p>
<p>　　于以奠之，嘉玉量币。神兮昭受，阴骘万汇。</p>
<p>　　奉俎，《丰安》</p>
<p>　　谷旦其差，有牲在涤。工祝致告，为俎孔硕。</p>
<p>　　肸蚃是期，祚我明德。备兹孝钦，式和民则。</p>
<p>　　酌献，《嘉安》</p>
<p>　　白藏在序，享惟其时。躬即明坛，礼惟载祗。</p>
<p>　　斟以瑶爵，神灵燕娭。歆馨顾德，锡我蕃釐。</p>
<p>　　亚、终献，《文安》</p>
<p>　　肃雍严祀，圣治昭彰。清酒既载，或肆或将。</p>
<p>　　礼匝三献，终然允臧。神具醉止，其乐且康。</p>
<p>　　送神，《理安》</p>
<p>　　歌奏云阕，式礼莫愆。以我齐明，罄其吉蠲。</p>
<p>　　神保聿归，降康自天。萝图永固，亿万斯年。</p>
<p>　　熙宁以后祀高禖六首</p>
<p>　　降神，《高安》（六变）</p>
<p>　　容台讲礼，禖宫立祠。司分届后，带韣陈仪。</p>
<p>　　嘉祥萃止，灵驭来思。皇支蕃衍，永固邦基。</p>
<p>　　升降，《正安》</p>
<p>　　郊禖之应，肇自生商。诞膺宝命，浚发其祥。</p>
<p>　　天材蕃衍，德称君王。本支万世，与天无疆。</p>
<p>　　奠玉币，《嘉安》</p>
<p>　　昔帝高辛，先禖肇祀。爰揆仲阳，式祈嘉祉。</p>
<p>　　陈之牺牲，授以弓矢。敷祐皇宗，施于孙子。</p>
<p>　　酌献，《祐安》</p>
<p>　　昭荐精衷，灵承端命。青帝顾怀，神禖储庆。</p>
<p>　　祚以蕃昌，协于熙盛。螽斯众多，流于雅咏。</p>
<p>　　亚、终献，《文安》</p>
<p>　　赫赫高禖，万世所祀。其德不回，锡兹福祉。</p>
<p>　　蕃衍椒聊，和平芣苡。传类降康，世济其美。</p>
<p>　　送神，《理安》</p>
<p>　　礼奠蠲衷，祭仪竣事。丕拥灵休，蕃衍皇嗣。</p>
<p>　　绍兴祀高禖十首</p>
<p>　　降神，《高安》</p>
<p>　　圜钟为宫</p>
<p>　　聿分春气，施生在时。禖宫肇启，精意以祠。</p>
<p>　　礼仪告备，神其格思！厥灵有赫，锡我繁釐。</p>
<p>　　黄钟为角</p>
<p>　　眷此尊祀，实惟仲春。青圭束帛，克祀克禋。</p>
<p>　　庶蒙嘉惠，嗣续诜诜。神之降鉴，云车来臻。</p>
<p>　　太簇为徵</p>
<p>　　猗欤禖宫，祀典所贵。粤自艰难，礼或弗备。</p>
<p>　　以迄于今，始建坛壝。愿戒云车，歆此诚意。</p>
<p>　　姑洗为羽</p>
<p>　　春气肇分，万类滋荣。惟此祀事，皆象发生。</p>
<p>　　求神以类，式昭至诚。庶几来格，子孙绳绳。</p>
<p>　　升坛，《正安》</p>
<p>　　有奕禖宫，在国之南。坛壝既设，威仪孔严。</p>
<p>　　登祀济济，神兮顾瞻。佐我皇祚，宜百斯男。</p>
<p>　　奠玉币，《嘉安》</p>
<p>　　青律载阳，有鳦颉颃。祈我繁祉，立子生商。</p>
<p>　　三牲既荐，玉帛是将。克禋克祀，有嘉其祥。</p>
<p>　　奉俎，《丰安》</p>
<p>　　祗祓禖坛，洁蠲羊豕。博硕肥腯，爰具牲醴。</p>
<p>　　执事骏奔，肃将俎几。神其顾歆，永锡多子。</p>
<p>　　青帝位酌献，《祐安》（伏羲、高辛酌献并同）</p>
<p>　　瑞鳦至止，祀事孔时。酌以清酒，稞献载祗。</p>
<p>　　神具醉止，介我蕃禧。乃占吉梦。维熊维罴。</p>
<p>　　亚、终献，《文安》</p>
<p>　　中春涓吉，蒇事禖祠。礼备乐作，笾豆孔时。</p>
<p>　　贰觞毕举，荐献无违。庶几神惠，祥启熊罴。</p>
<p>　　送神，《理安》</p>
<p>　　嘉荐令芳，有严禋祀。神来燕娭，亦即醉止。</p>
<p>　　风驭言还，栗然欻起。以祓以除，锡我蕃祉。</p>
<p>　　景德祀九宫贵神三首</p>
<p>　　降神，《高安》</p>
<p>　　倬彼垂象，照临下土。躔次运行，功德周普。</p>
<p>　　九宫即位，惟德是辅。神之至上，皇皇斯睹。</p>
<p>　　奠玉币，酌献，《嘉安》</p>
<p>　　灵禋既肃，明神既秩。在国之东，协日之吉。</p>
<p>　　升歌有仪，六变中律。怀和万灵，降兹阴骘。</p>
<p>　　送神，《高安》</p>
<p>　　祗荐有常，惟神无方。回飚整驭，垂休降祥。</p>
<p>　　元祐祀九宫贵神二首</p>
<p>　　降神，《景安》（六变）</p>
<p>　　上天贵神，九宫设位。功德及物，乃秩明祀。</p>
<p>　　望拜紫坛，赫然灵气。奠玉荐币，歆之无愧。</p>
<p>　　送神，《景安》</p>
<p>　　天之贵神，推移九宫。厥位靡常，降康则同。</p>
<p>　　来集于坛，顾歆恪恭。歌以送之，飚静旋穹。</p>
<p>　　绍兴祀九宫贵神十首</p>
<p>　　降神，《景安》</p>
<p>　　圜钟为宫</p>
<p>　　紫阙幽宏，惟神灵尊。辅成泰元，赞役乃坤。</p>
<p>　　曰雨曰旸，缊豫调纷。享荐陨光，蒙祉如屯。</p>
<p>　　黄钟为角</p>
<p>　　载阳衍德，农祥孔昭。赍兹元嘏，穰穰黍苗。</p>
<p>　　象舆眇冥，金奏远姚。无阏厥灵，丹衷匪恌。</p>
<p>　　太簇为徵</p>
<p>　　于赫九宫，天神之贵。煌煌彪列，下土是莅。</p>
<p>　　幽赞高穹，阴骘万类。肃若旧典，有严祗事。</p>
<p>　　姑洗为羽</p>
<p>　　练时吉良，聿崇明祀。粢盛洁丰，牲硕酒旨。</p>
<p>　　肃唱和声，来燕来止。嘉承天休，赍及含齿。</p>
<p>　　初献升坛，《正安》</p>
<p>　　于昭毖祀，周旋有容。历阶将事，趋进鞠躬。</p>
<p>　　改步如初，没阶弥恭。左墄右平，陟降雍雍。</p>
<p>　　太一位奠玉币，《嘉安》</p>
<p>　　煌煌九宫，照临下土。阴骘庶类，功施周普。</p>
<p>　　恪修祀典，礼备乐举。嘉玉量币，馨非稷黍（摄提、权星、招摇、天符、青龙、咸池、太阴、天乙位乐曲并同）。</p>
<p>　　奉俎，《丰安》</p>
<p>　　灵鉴匪远，诚心肃祗。是烝是享，俎实孔时。</p>
<p>　　礼行乐奏，肸蚃是期。云车风马，神其燕娭。</p>
<p>　　太一位酌献，《嘉安》</p>
<p>　　惟天丕冒，彪列九神。财成元化，阴骘下民。</p>
<p>　　有酒斯旨，登荐苾芬。昭哉降鉴，茀禄来臻（九位并同）。</p>
<p>　　亚、终献，《文安》</p>
<p>　　均调大化，阴骘下民。骏功有赫，诞举明禋。</p>
<p>　　嘉觞中贰，执事惟寅。清明鬯矣，福禄攸臻。</p>
<p>　　送神，《景安》</p>
<p>　　荐献有序，降登无违。礼乐备举，昭格燕娭。</p>
<p>　　云车缥缈，神曰还归。报以景贶，翊我昌期。</p>
</div>
</div>
<div class="bookvmiddle">
<a href="/guwen/bookv_8228.aspx">上一章</a>
<a href="/guwen/book_96.aspx" style="border:0px;line-height:27px; height:27px;">目录</a>
<a href="/guwen/bookv_8230.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
