
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·人事部·卷一百二十_古诗文网
</title>
<meta content="○报恩《毛诗》曰：投我以木瓜，报之以琼琚。匪报也，永以为好也。又曰：无言不酬，无德不报。《左传》曰：灵公将杀赵盾，伏甲而亭之。初，宣子田於首山，舍于翳桑，见灵辄饿，问其病。曰：&amp;q" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15330.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>人事部·卷一百二十</b></span>
<a href="javascript:PlayBookv(15330)" style="margin-left:5px;"><img alt="" height="16" id="speakerimgBookv15330" src="/img/speaker.png" width="16"/></a>
<span id="bookvPlay15330" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○报恩</p>
<p>　　《毛诗》曰：投我以木瓜，报之以琼琚。匪报也，永以为好也。</p>
<p>　　又曰：无言不酬，无德不报。</p>
<p>　　《左传》曰：灵公将杀赵盾，伏甲而亭之。初，宣子田於首山，舍于翳桑，见灵辄饿，问其病。曰："不食三日矣。"食之，既而为公介，倒戟以御公徒，而免之。问何故？曰："翳桑之饿人也。"</p>
<p>　　又曰：晋大夫魏武子有宠妾，无子。武子疾，命其子颗曰："我死，必嫁之。"及其疾困，曰："以殉。"武子卒，颗嫁之，曰："疾困则乱，吾从其治也。"其后，及秦战於辅氏，大败秦师，获杜回。(杜回，秦之力士。)方战，见一老父结草以抗杜回，杜回踬而颠，故获之。夜梦一老人谓己曰："予，汝嫁妾之父也。尔用先人治命，故以是报。"</p>
<p>　　《战国策》曰：中山君享都大夫，司马子期在焉。羊羹不遍，子期怒而走於楚，说楚以伐中山，中山君亡走。有二人挈戈随其后者，君顾二子奚为，对曰："臣父尝饿且死，君下壶飧餔。臣父且死，言曰：中山有事，汝必死之。故来死为君也。"中山君慨然曰："吾以一杯羹亡国，以一壶飧得二人。"</p>
<p>　　《史记》曰：王稽载范雎入秦为相，雎乃入言之王曰："非王稽之忠，莫能内臣於函谷关；非大王之贤圣，莫能贵臣。今臣官至於相，爵在列侯，王稽之官尚止於谒者，非所以内臣之意也。"王召稽，拜以为河东太守。</p>
<p>　　又曰：袁盎自为吴相，时有从吏尝盗盎侍儿，(文颍云：婢。)盎知之，不泄，遇之如初。人有告从吏，言"君知尔与侍者通"，乃亡归。盎自追还，遂以侍者赐之。及袁盎使吴见守，从吏适为守盎校尉司马，乃悉以其赍装置二石醇醪，会天寒，士卒饥渴，饮酒醉，西南陬卒皆卧。司马夜引袁盎起，曰："君可以去矣，吴王期旦日斩君。"盎不信，曰："公何为者？"司马曰："臣故为从吏盗君侍儿者。"盎乃惊，谢之而去。</p>
<p>　　又曰：苏秦既贵，乃遍报诸所尝见德者。其从者有一人独未得报，乃前自言，苏秦曰："我非忘子。子之至燕，再三欲去我易水上。方是时，我困，故望子深是以后子。子今亦得矣。"</p>
<p>　　又曰：项王使召韩信，信谢曰："臣事项王，官不过郎中，位不过执戟，言不听，画不用，故去而归汉。汉王授我上将军印，与我数万众，解衣衣我，推食食我，言听计用，故吾得以至于此。夫人深亲信我，我背之不祥，虽死不易。"</p>
<p>　　《汉书》曰：高祖为亭长，送徒咸阳诸吏皆送钱三百，萧何独以五百。上定天下，益封三千户，以答其二。</p>
<p>　　又曰：栾布、彭越尝与游，穷困，卖佣为酒家保。彭越赎布为梁大夫。使于齐，未反，汉召彭越责以反，夷三族，枭首雒阳，下诏有收视者辄捕之。布还，奏事彭头下，祠而哭之。</p>
<p>　　又曰：高祖夺韩信军，齐转为楚王，都下邳。信至国，召所从食漂母，赐千金。及其下乡亭长，钱百，曰："公，小人，为德不竟。"(《史记》云：为惠不终也。)</p>
<p>　　又曰：张苍，阳武人。有罪当斩，解衣伏锧，身长大，肥白如瓠，时王陵见而怪其美士，乃言沛公，赦勿斩。以为常山相。苍德王陵，及贵，父事陵。陵死，苍为丞相，洗沐，常先朝陵夫人上食，然后敢归。</p>
<p>　　《前列》曰：盖宽饶左迁为卫司马，未出殿门，断其单衣，令短离地，冠大冠，带长剑，躬按行士卒庐室，视饮食居处，有疾病者身自临问，加致医药，遇之甚有恩。及岁尽交代，上临飨罢卫卒，数十人皆叩头自请，愿复留更一年，以报宽饶厚德。宣帝嘉之，拜宽饶为太中大夫。</p>
<p>　　又曰：朱买臣为会稽太守，悉召见故人与饮食，诸尝有恩者皆报复焉。</p>
<p>　　又曰：宣帝在长安狱中，邴吉保护养视。上智吉有旧恩而终不言。时贤人诏曰："御史大夫与朕有旧恩，厥德茂焉。《诗》不云乎？'无德不报。'其封吉为博阳侯，食邑千三百户。"</p>
<p>　　又曰：陈平既贵宠封侯，乃谓高祖曰："臣不因魏无知，无以得见陛下，请分报。"</p>
<p>　　又曰：张贺幸於卫太子，太子败，贺下蚕室，后为掖庭令。而宣帝收养掖庭，贺拊循恩甚密。及宣帝即位，而贺已死，上追思德贺，一子早死，子孺小男彭祖指欲封之，先赐爵关内侯。</p>
<p>　　《东观汉记》曰：建武二十六年，上延集内戚宴会，诸夫人各前言为赵喜所济活帝甚嘉之，后征喜，入为太仆。引见，谓曰："卿非但为英雄所保也，妇人亦怀卿之恩。"厚加赏赐。</p>
<p>　　袁弘《后汉书》曰：郑弘，字巨君。少事博士焦贶，贶门徒数百人，当举明经，其妻劝贶曰："郑生有卿相才，应此举者也。"从父楚王英之谋反，遍诬天下知名者，贶以楚徵，疾病道死，妻子闭诏狱，考掠连年。诸生故人皆易姓名以避其祸，弘独髡首负锧为贶讼罪。明帝感悟，乃免贶家属。</p>
<p>　　《魏志》曰：太祖平幽州，召孙礼为司空军谋掾。初荒乱时，礼与母相失，同郡马台求得礼母，礼推家财尽以与台。</p>
<p>　　又曰：杨沛，字孔梁。为新郑长，谓民并蓄桑椹、劳豆积浸得千馀斛，后为邺令，赐其生口十人，绢百匹。</p>
<p>　　又曰：曹真，字子丹，沛郡人，本姓秦，养曹氏。或云其父伯南夙与太祖善。兴平末，袁术部党与太祖相攻劫，太祖出。为寇所追，走入秦氏，伯南开门受。寇问所在，答云："我是。"寇遂害之。由此太祖思其功，遂变其姓。</p>
<p>　　又曰：郭援捕得贾逵，逵不肯拜，谓援曰："王府君临郡积年，不知足下曷为者也？"援曰："促斩之。"诸将覆护，乃囚之，闭着土窖中，以车轮盖上，使人固守。方且杀之逵从窖中谓守者："此间无健儿也，而当使义士死？"时祝公道，与达非故，而适闻其言，怜其守正，乃夜盗引出，折械遣去，不语其姓名。援破，后达知前出已者是祝公道，河南人。后坐它事当伏法，达救不能解，为之改服。</p>
<p>　　《吴录》曰：孙权既斩黄祖，作二函，欲以盛祖及都督苏飞首。甘宁之在祖军也，独飞厚之。宁为请叩头流血。主曰："为君置之，若走如何？"对曰："飞受更生之恩，岂图去？若有万一，宁头当代入函也。"乃舍之。</p>
<p>　　《蜀志》曰：法正为蜀郡太守、扬武将军，外统都督，内为谋主。一餐之德，睚眦之怨，无不报复。或谓诸葛亮曰："法蜀郡太纵横，将军宜启主公，抑其威福。"亮答曰："主公之在公安也，北畏曹操之强，东惮孙权之逼，近则惧孙夫人生变於肘腋之下；当斯之时，进退狼跋，法孝直为之辅翼，令翻苒不可复制，如何禁法正使不得行其意耶！"</p>
<p>　　《晋书》：顾荣与同僚宴饮，见执炙者，貌状不凡，有欲炙之色。荣割炙啖之。坐者问其故，荣曰："岂有终日执之而不知其味！"及伦败，荣被执将诛，而执炙者为督，救免之。</p>
<p>　　干宝《晋纪》曰：王浚在巴郡，兵民苦役，生男多不举。浚乃严其杀子之防而厚恤之，所育者数千人，於此能称兵矣。父母戒之曰："王府君生尔，必勉之，无爱死！"</p>
<p>　　《宋书》：王镇恶尝寄食渑池人李方家，方善遇之。谓方曰："若遭遇英雄主，要取万户侯，当厚相报。"方答曰："君丞相孙，人才如此，何患不富贵！"</p>
<p>　　《陈书》曰：阴铿释褐梁湘东王法曹参军。天寒，铿尝预宾友宴饮，见行觞者，因回酒炙以授之，众坐皆笑。铿曰："吾侪终日酣饮，而执爵者不知其味，非人情也。"及侯景之乱，铿尝为贼所擒，或救之获免，铿问其故，乃前所行觞者。</p>
<p>　　《唐书》曰：李晟尝有恩者，厚报之。初，谭玄澄为岚州刺史，有恩於晟，后坐贬於岳州。比晟贵，上疏理之，诏赠玄澄宁州刺史。玄澄三子，晟抚待勤至，皆为成就宦学，人皆义之。</p>
<p>　　《吴越春秋》曰：吴师入郢，引军击郑。定公前既杀楚太子建，而困子胥，故怨郑。兵将入境，定公大惧，乃令於郑邦中曰："有能还吴军者，吾与之分邦而治。"渔者子闻而进之曰："臣能还之，不用兵戈升粮，得一桡行歌，道中，即还矣。"定公大悦，乃与一桡。子胥军将至，渔者子当路叩桡行歌辞曰："芦中人，芦中人！"子胥闻之大惊，曰："何等人者！"即请与语，曰："吾是渔者子。吾国君怖惧，令於国中有能还吴军，吾与之分国而治。臣念先人与君相遭於途，今从君乞郑之罪也。"子胥曰："吾蒙子先人之恩，自致於此。上天苍苍，岂敢忘子之功乎！"於是乃释郑不伐。</p>
<p>　　又曰：伍子胥伐楚，还溧阳濑水之上，长叹曰："吾尝饥於此，乞食而杀一妇人，将欲报之金，不知其家。"遂投金濑水之中而去。有顷，一妪行哭而来。问曰："妪何之之悲也？"妪曰："吾有女，守吾，年三十不嫁。往年击漂於此，遇人穷，饭之，而恐泄事，自投於濑水中而死。今闻伍君来，不得其家，自伤空乏而无为报者，故行哭之悲也。"人曰："子胥欲报妪以百金，不知妪所在，投金水中而去。"妪乃取金以归也。</p>
<p>　　刘向《说苑》曰：吴赤布使於智氏，假道於卫。宁文子具纻絺三百制送之，将归吴。知伯命造舟为梁。赤布曰："吾闻天子济於水，造舟为梁，诸侯方舟，大夫维舟，臣之职也。且敬大甚，必有故，使人视之，则用兵在后。赤布曰："卫假吾道而厚赠我，我见难不告，是与为谋也。"称疾而留，使人告卫，卫人警戒，知伯乃止。</p>
<p>　　又曰：楚庄王赐群官酒，日暮，灯烛灭，有引妾衣者。妾得其冠缨，持之趋火来上视绝缨者。王曰："赐人酒，使醉失礼，奈何欲显妇人节而辱士乎？"乃令曰："夜饮不绝缨者不欢。"群臣百馀人皆绝缨，乃大醉尽欣。居二十年，晋与楚战，有一臣常在前，五合五获甲首，却敌，卒胜。庄王怪而问之，对曰："臣当死，往醉失礼，王隐不诛也，终不敢以阴蔽之德而不显报。常愿肝胆涂地，颈血湔敌人矣。臣乃绝缨者也。"遂平晋军，楚得以强。</p>
<p>　　又曰：阳虎得罪於卫，北见简子曰："自今以来，不复树人矣。"简子曰："惟贤者为能报恩，不肖者不能。夫春树桃李者，夏得休息，秋得食焉；树蒺藜者，夏不得休息，秋得其刺焉。今所树者，蒺藜也。"</p>
<p>　　《异苑》曰：景平中，东阳大水。永康人蔡嘉夫避往南垄，夜有大鼠，形如，浮水而来，径伏嘉夫床角，奴愍而不犯，每食转以馀饭与之。水势退，嘉夫得反居，鼠以前脚捧青纸裹三斤许珠，着奴前啾啾，状如欲语。从此，去来不绝也。</p>
<p>　　又曰：始兴，杨山县人，行田，忽遇一象，以鼻卷之，遥入深山。见一象，脚有巨刺，此人牵挽得出，病者即起，相与跼陆，状若欢喜。前象复载，就一污湿地，以鼻掘出数枝长牙，送还本处。彼境苗稷常为象所困，其象俗呼大客，因语云："我田稼在此，恒为大客所犯，若念我者，勿见侵。"便觉踯躅，如相训解。於是一家业田，绝无其患。</p>
<p>　　《三秦记》曰：白鹿原人，钓鱼於原，纶绝而去。梦于汉武求去其钩。明日，戏於池，见大白鱼衔索，帝曰："岂非昨所梦？"取而去之。间三日，帝复游池滨，得明珠一双，武帝曰："岂非昔鱼之报！"</p>
<p>　　桓冲之《述异纪》曰：陈留周氏婢，名兴进。入山取樵，梦见一女，语之曰："近在汝头目前目中有刺，烦为拔之，当有厚报。"婢见一朽棺，头穿坏，髑髅堕地，草生目中。便为拔草，内着棺中以甓塞穿，即於髑髅处得一双金指环。</p>
<p>　　吴均《续齐谐记》曰：弘农杨宝，见一黄雀为鸱枭所搏，取之以归。置巾箱中，养之百馀日，毛羽成，朝去暮还。后宝夕读书未卧，有黄衣童子向宝再拜曰："我王母使臣，昔使蓬莱，不慎为枭所搏，蒙君仁爱救拯。今当受使南海，不得奉侍，以白环四枚与宝，令君子孙洁白，且位登三事，当如此环矣。"</p>
<p>　　东阳玄凝《齐谐记》曰：富阳董昭之尝乘船过钱塘，江中央见一蚁着一短芦，甚迫遽，昭之曰："此畏死也。"便以绳系此芦着船头，蚁缘绳出。中夜梦一人乌衣从百许人来谢云："仆不慎堕江，惭君济活仆是蚁中王，君若危难之日，当见告。"后昭遇事系狱，蚁穴狱，昭遂得脱。</p>
<p>　　盛弘之《荆州记》曰：隋侯曾得大蛇，不杀而遣之。蛇后御明月珠以报随侯，一名随侯珠。</p>
<p>　　孔灵苻《会稽记》曰：射的山南有白鹤山。此鹤为仙人取箭。汉太尉郑弘尝采薪，得一遗箭，顷有人觅，弘还之。问："何所欲？"弘曰："常患若耶溪载薪为难，愿旦南风，夕北风。"后果然。</p>
<p>　　刘义庆《幽明录》曰：项县人姚牛，年十馀岁，父为乡人所杀，牛手刃之於众中。吏捕得，官长深矜孝节，为推迁其事，会赦得免。令后出猎，逐鹿入草中，有古深阱数处，马将趣之，忽见一公举杖击马，马惊避，不得及鹿。令怒，引弓将射之，公曰："此中有阱，恐君堕耳！"令曰："汝为何人？"翁跪曰："姚牛父也。感君活牛，故来谢恩。"遂灭不见。</p>
<p>　　又曰：苻坚时，有射师经嵩山，望见松上有一双白鸟似鹄而大；至树下又见一蛇，长五丈许，上树取鸟。鸟欲飞，蛇张口翕之，鸟不去，缤纷一餐。顷射师彀弩，射三矢，蛇落，鸟得去树百馀步山边整理毛羽。须臾，云雷发，射师慑，不得旋踵，见向鸟徘徊其上，毛落纷纷，似如相援。如此数阵，云息电灭，射师得免，鸟亦高飞。</p>
<p>　　《三辅决录》曰：高陵庞智伯，名勃，为郡小吏。东平衡农，字剽卿，为书生，穷乏，客锻於睬家。勃知其贤，礼待顾眷，常去，送十里，过舅家复贷钱赠之。农受之曰："为冯翊，乃相报。"别七八年，果为冯翊。勃为门下书佐，忘之矣，农召问乃寤，举孝廉，为尚书郎、左右丞、魏郡太守、河内太守。</p>
<p>　　又曰：赵歧避难於四方，江、海、岱、霍无所不到，自匿姓名，布衣巾絮，卖饼北海市。安丘孙嵩，年二十馀，游市见赵归，微察，知非常人，驻车呼与共载曰："我北海孙宾硕，终不相负。"歧闻嵩，即以实告，遂与俱归。嵩先入，白母曰："今日出，得死友在外。"歧即匿嵩家，积年乃出。后说刘表。时北海孙嵩流离在刘表末座，不为表所识，歧遥识之，向表说嵩。表甚奇重之，因共表嵩为青州刺史。</p>
<p>　　干宝《搜神记》曰：哙参寓居河内，虔恭父母。忽有单鹤趣之，参抚视，箭创甚重。於是以膏药摩之，月馀渐愈，放而飞去。数十日间，夜鹤雌雄二头，各衔一珠，吐之而去。</p>
<p>　　《搜神记》曰：羊公雍伯本以侩卖为业，性笃孝，父母终，葬南山，遂家焉。山高无水，公汲水作义浆於坂头，行者皆饮之。三年，有一人就饮，以一升石子与之，使至高平好地有石处种之，得五双白璧，名玉田。玉田起於此也。</p>
<p>　　《续搜神记》曰：晋咸康中，豫州刺史毛宝戍邾城，有一军人於武昌市见人卖一白龟子，长四五寸，色白可爱。其人买取持归，着瓮中养之，日渐大。近及尺许，其人怜之，持至江边放于水中，视其游去。后邾城遭石虎败，毛豫州既赴江，莫不沉溺。所养龟人于时被铠持刀，亦同自投入水中，觉如堕一石上，水裁至腰，须臾浮去中流视之，乃是先养白龟，甲己长六七尺，既送至东岸，出头视之，徐游而去中江，犹顾者数四焉。</p>
<p>　　陈寿《益部耆旧传》曰：王忳尝诣京师，於空舍中有一书生病，因愍而视之。书生谓忳曰："我当到洛阳而病，腰下有金十斤，愿以相赠，死后乞藏骸骨。"未及问姓名而绝。忳即鬻金营葬，馀金悉置棺下。后数年，县署大度亭长。初到日，有马驰入亭而止。其日大风飘一绣被，复堕忳前。</p>
<p>　　《张氏家传》曰：禧字彦祥，除效毂令。尝有鹳负矢集禧庭，以甘草汤洗之，傅药留养十馀日，疮愈飞去。月馀，衔赤玉珠二枚，置禧厅事。</p>
<p>　　《晏子春秋》曰：北郭骚见晏子曰："窃说先生之义，愿乞以养母。"晏子使人分粟及金以遗之，辞金受粟。有间，晏子见疑於景公，乃出奔，北郭子曰："养及亲者，身更其难。"遂告公庭曰："晏子，天下之贤也。去齐，齐国必侵。不若先死！"乃自杀。公自追及郊而反，晏子曰："士以身明人者哉！"</p>
<p>　　《吕氏春秋》曰：秦缪公败，失右服马。公自往求，见野人方食之於歧山之阳。缪公笑曰："食骏肉不饮酒，余恐伤汝也！"遍饮而去。居一年，为韩原之战，晋人已环缪公之车，晋梁由靡已扣缪公。尝食马肉三百馀人，疾斗车下，遂大克晋，反获晋惠公以归。</p>
<p>　　又曰：赵简子有两白骡，甚爱之。阳城疸渠处(阳城，姓；胥渠，名。处，犹病也。)广门之官，夜款门而谒曰："主君之臣胥渠有疾。"医教曰："得白骡之肝则止，不得则死。"请入通。董安于御於侧，简子曰："杀白骡，取其肝以予阳城胥渠。"无几何，赵兴兵而攻翟，广之门官七百人皆先登而获甲首。</p>
</div>
</div>
<div class="bookvmiddle">
<a href="/guwen/bookv_15329.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15331.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
