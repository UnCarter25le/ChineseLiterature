
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·学部·卷十二_古诗文网
</title>
<meta content="○叙图书《尚书·序》曰：古者，伏羲氏之王天下也，始画八卦，造书契，以代结绳之政。由是文籍生焉。伏羲、神农、黄帝之书，谓之《三坟》，言大道也；少昊、颛顼、高辛、唐、虞之书，" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15469.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>学部·卷十二</b></span>
<a href="javascript:PlayBookv(15469)" style="margin-left:5px;"><img alt="" height="16" id="speakerimgBookv15469" src="/img/speaker.png" width="16"/></a>
<span id="bookvPlay15469" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○叙图书</p>
<p>　　《尚书·序》曰：古者，伏羲氏之王天下也，始画八卦，造书契，以代结绳之政。由是文籍生焉。伏羲、神农、黄帝之书，谓之《三坟》，言大道也；少昊、颛顼、高辛、唐、虞之书，谓之《五典》，言常道也；至于夏、商、周之书，虽设教不伦，雅语奥义，其归一揆。是故历代宝之，以为大训。八卦之说，谓之《八索》，求其义也。九州之志，谓之《九丘》；丘，聚也，言九州所有，土地所生，风气所宜，皆聚此书也。《春秋左氏传》曰："楚左史倚相能读《三坟》、《五典》、《八索》、《九丘》。"即谓上世帝王遗书也。</p>
<p>　　《左氏传》曰：晋荀跞如周，籍谈为介。王谓籍谈曰："昔高祖孙伯黡司晋之籍，以为大政，故曰"籍氏"。汝司典之后，何故忘之？"</p>
<p>　　《汉书·艺文志》曰：昔仲尼没而微言绝，七十子终而大义乖，故《春秋》分为五，(韦昭曰：谓左氏、公羊、穀梁、邹氏、夹氏也。)《诗》分为四，(韦昭曰：谓毛氏、齐、鲁、韩也。)《易》有数家之传。战国纵横，真伪分争，诸子之言，纷然殽乱。至秦患之，乃燔灭文章，以愚黔首。汉兴，改秦之败，大收篇籍，广开献书之路。迄孝武世，书缺简脱，礼坏乐崩，上喟然而称曰："朕甚闵焉！"於是建藏书之策，置写书之官，下及诸子传说，皆充秘府。</p>
<p>　　又曰：《古文尚书》藏於壁中。师古注曰："《家语》云：孔腾字子襄，畏秦法峻急，藏《尚书》、《论语》、《孝经》於夫子堂壁中，而《汉记》曰孔鲋所藏。二说不同，未知孰是也。又后汉王莽征陈咸，咸遂称疾笃，於是乃敛其家律令文书，藏於壁中也。"</p>
<p>　　《后汉书》曰：吴祐字季英，陈留长垣人也。父恢为南海太守。祐年十二，随从到官。伙覃杀青简以写经书，祐谏曰："大人逾越五岭，远在海滨，其俗诚陋，然旧多珍怪，上为国家所疑。此书若成，则载之兼两。昔马援以薏苡兴谤，王阳以珍衣囊徼名，嫌疑之间，诚先贤之所慎。"恢乃止，抚其首曰："吴氏世不乏季子矣。"</p>
<p>　　《魏志》曰：王修家不满斗斛，有书数百卷。太祖叹曰："士不妄有名也。"</p>
<p>　　《蜀志》曰：向朗字巨达。潜心典籍，积聚篇卷，於时最多也。</p>
<p>　　《后唐书》曰：李谿者，博学多通，文章秀绝，家有奇书，时号"季书楼"。</p>
<p>　　《吕氏春秋》曰：《先识览》桀将亡，太史令终古执其图书而奔于商；纣将亡，内史向挚载其图法出奔周。</p>
<p>　　《穆天子传》曰：癸巳，至於群玉之山，容成氏之所守。山阿平无隘，四中绳。(言皆平直。)先王谓之策府。(言往古帝王以为藏策之府，所谓藏之名山者。)</p>
<p>　　《庄子》曰：孔子西藏书於周室，(藏其所著书于周者。)子路谋曰："由闻周家征藏史有老聃者，(征藏，藏名也。)免而归居。夫子欲藏书，则当试焉。"孔子至老聃之门，而老聃不许也。</p>
<p>　　《博物志》曰：刘德治淮南王狱，得《枕中鸿宝秘书》，及其子向咸共奇之。德信黄白之术可成，谓神仙之道可致，卒亦无验，乃以罹罪。</p>
<p>　　又曰：太古书今见存者，有神农《山海经》。《山海经》或云禹所作，《素问》黄帝作，《连山》、《归藏》夏所作，周时曰《易》。蔡邕云《礼记·月令》，周公所作。《证法》、《司马法》亦云周公所作。</p>
<p>　　《论衡》曰：仓颉作书，天雨粟，鬼哭虚也。案图书文章，与书何异？鬼神恶书则河出图，何也？若不恶为书，何忽致怪？或作书时会鬼哭雨粟也耳。</p>
<p>　　伏滔《北征记》曰：皇天坞北，古时陶穴。晋时有人逐狐入穴，行十里许，得书二千馀卷。</p>
<p>　　《金楼子》曰：有细书《周易》、《尚书》、《周官》、《仪礼》、《礼记》、《毛诗》、《春秋》各一部，又写《前汉》、《史记》、《三国志》、《晋阳秋》、《庄子》、《老子》、《肘后方》、《离骚》等合六百三十四卷，悉在一巾箱中，书极精细。</p>
<p>　　又曰：吾今年四十六岁，聚书来四十年，得书八万卷也。河间之伴汉室，颇谓过之也。(此金楼子自称也。)</p>
<p>　　○正谬误</p>
<p>　　《刘向别传》曰：雠校者，一人持本，一人读析，若怨家相对，故曰雠也。</p>
<p>　　《左传》曰：晋师闰月济於阴板。杜预注云："长历推之，此年无闰月，疑为'门五日'，五字上与门合也。"</p>
<p>　　《吕氏春秋》曰：有读史者："晋师三豕涉河。"子夏曰："非也，是己亥也。夫己之与三相近，豕之与亥相似。"至晋而问之，则曰晋师己亥涉河也。</p>
<p>　　《汉书·艺文志》曰：成帝诏光禄大夫刘向校经传诸子诗赋，步兵校尉任宏校兵书，太史令尹咸校术数，侍医李柱国校方技。每一书已，向辄条其篇目，撮其指意，录而奏之。会向卒，哀帝复使向子奉车都尉歆卒父业。歆於是总群书而奏其《七略》，故有《辑略》，有《六艺略》，有《诸子略》，有《诗赋略》，有《兵书略》，有《术数略》，有《方技略》。</p>
<p>　　《抱朴子》曰：书三写以"鲁"为"胄"，以"帝"为"虎"。</p>
<p>　　刘向《七略》曰：古文或误以"见"为"典"，以"陶"为"阴"，如此类多。</p>
<p>　　颍容《春秋例》曰：汉兴，博物洽闻著述之士，前有司马迁、扬雄、刘歆，后有郑众、贾逵、班固，近即马融、郑玄。其所著作违义正者，迁尤多阙略。举一两事以言之；《史记》不识毕公文王之子，而言"与周同姓"；扬雄著《法言》不识六十四卦，云"所从来尚矣"。</p>
<p>　　《后汉书》曰：和熹邓太后从曹大家受经书兼天文算数，昼省王政，夜则诵读。而患其谬误，惧乖典章，乃博选诸儒刘珍等，及博士议郎、四府掾史五十馀人，诣东观雠校传记。</p>
<p>　　《蜀志》曰：向朗字臣达。年八十，手自校书，刊定谬误也。</p>
<p>　　《晋书》曰：郑默字思元。起家秘书郎，考核旧文，删省浮秽。中书令虞松谓曰："而今而后，朱紫别矣。"</p>
<p>　　又曰：齐王攸以礼自拘，鲜有过事。就人借书，必手刊其缪，然后反之。</p>
<p>　　《后周书》曰：元伟，世宗初拜师氏中大夫，受诏於麟趾殿刊正经籍。</p>
<p>　　又曰：明帝幼而好学，博览群书，善属文，词彩温丽。及即位，集公卿已下有文学者八十馀人，於麟趾殿刊校经史，又捃采众书，自羲农以来讫于魏末，叙为《世谱》，凡五百卷云，所著文章十卷。</p>
<p>　　《唐书》曰：褚元量以内库旧书，自高宗代即藏在宫中，渐致遗逸，奏请缮写刊校，以引经籍之道。於是上令於东都乾元殿前施架排次，因大加搜写，广求天下异本，数年间，四部完备。</p>
<p>　　又曰：贞观中，颁五经於天下。初，太宗以经籍去圣久远，文字讹谬，诏前前中书侍郎颜师古刊正之。及成，又诏尚书左仆射房玄龄集诸儒讨论得失。时诸儒习师说，舛谬已久，皆窃议非之。於是异端蜂起，师古一一辩答，取晋宋古本以相发明，所立援据详明，或出其意表，诸儒皆惊所未闻，叹服而去。太宗善之。</p>
</div>
</div>
<div class="bookvmiddle">
<a href="/guwen/bookv_15468.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15470.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
