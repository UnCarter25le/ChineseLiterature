
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·地部·卷二十三_古诗文网
</title>
<meta content="○水上《释名》曰：水，准也，平准物也。(《广雅》同。)天下大水四，谓之四渎，江、河、淮、济也。渎，独出其所而入海也。《易》曰：坎为水，润万物者，莫润于水。又曰：水洊至习坎。又曰：水" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_14909.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>地部·卷二十三</b></span>
<a href="javascript:PlayBookv(14909)" style="margin-left:5px;"><img alt="" height="16" id="speakerimgBookv14909" src="/img/speaker.png" width="16"/></a>
<span id="bookvPlay14909" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○水上</p>
<p>　　《释名》曰：水，准也，平准物也。(《广雅》同。)天下大水四，谓之四渎，江、河、淮、济也。渎，独出其所而入海也。</p>
<p>　　《易》曰：坎为水，润万物者，莫润于水。</p>
<p>　　又曰：水洊至习坎。</p>
<p>　　又曰：水流湿。</p>
<p>　　《书》曰：水曰润下，润下作咸。</p>
<p>　　又曰：若涉大水，其无津涯。</p>
<p>　　《尚书大传》曰：非水无以准万里之平，非人无以通远道重任也。</p>
<p>　　《诗》曰：相彼泉水，载清载浊。</p>
<p>　　又曰：沔彼流水，朝宗于海。</p>
<p>　　又曰：济有深涉，(渡也。)深则厉，浅则揭。有弥济盈，济盈不濡轨。(盈宜濡不以濡，喻淫乱犯礼者也。)</p>
<p>　　又曰：就其深矣，方之舟之，就其浅矣，泳之游之。</p>
<p>　　又曰：毖彼泉水，亦流于淇。</p>
<p>　　又曰：浏其清矣，河水洋洋，北流活活。溱与洧，方焕涣兮。</p>
<p>　　又曰：扬之水，不流束薪。不流束楚。不流束蒲。</p>
<p>　　又曰：泌之洋洋，可以疗饥。(言乐道也。)</p>
<p>　　《礼》曰：今夫水，一勺之多，及其不测，鼋鼍蛟龙鱼鳖生焉，货财殖焉。</p>
<p>　　又曰：水之於人，亲而不尊。</p>
<p>　　又曰：水为无当於五色，五色不得不彰。</p>
<p>　　又曰：祭宗庙，水曰清涤。</p>
<p>　　又曰：水烦则鱼鳖不大。</p>
<p>　　又曰：小人溺於水，君子溺于口。夫水近於人而易以溺人。</p>
<p>　　《周礼》曰：水有时以凝。</p>
<p>　　《传》曰：共工氏以水纪，故为水师而水名。</p>
<p>　　又曰：潢污行潦之水，可荐於鬼神，可羞於王公。</p>
<p>　　又曰：郑子产谓子太叔曰："惟有德者能以宽服民，其次莫如猛。火烈，人望而畏之，故鲜死焉。水懦弱，民狎而玩之，则多死焉。故宽为难也。"</p>
<p>　　《春秋元命苞》曰：水之为言演也，阴化淖濡流施潜行也。故其立字，两人交一以中出者为水，一者数之始，两人譬男女，言阴阳交，物以一起也。</p>
<p>　　《论语》曰：智者乐水。</p>
<p>　　又曰：子在川上曰："逝者如斯夫，不舍昼夜。"</p>
<p>　　《尔雅》曰：水别流曰派，风吹水涌曰波，大波曰涛，小波曰沦，平波曰澜，直波曰径。水朝夕而至曰潮，风行水成文曰涟。水波如锦文曰漪。水行曰涉，逆流而上曰溯洄，顺流而下曰溯游，亦曰沿流。绝流而渡曰乱。以衣涉水曰厉，由膝以下为揭，由膝以上为涉。渡水处曰津济。潜行水下为泳。</p>
<p>　　《汉书》曰：成帝建始三年秋，京师民无故相惊，言大水至。天子亲御前殿召公卿议，大将军凤以为太后与上及后宫可御舟船，令吏上长安城以避水。群臣皆从凤议，左将军王商独曰："上古无道之国，水犹不冒城郭，今圣政和平，世无变革，上下相安，何因当有大水一日暴至？此必讹言也。不宜令民上城，重惊百姓。"上乃止。有顷，长安中稍定，问之，果讹言。上於是壮商之固守，数称其议，而凤大惭，自恨失言。</p>
<p>　　《后汉书》曰：东阳人赵炳，字公阿，能越方禁，与闽中徐登遇於乌伤溪水上，禁小溪水不流。</p>
<p>　　又曰：窦太后临政，窦宪兄弟各擅威权。丁鸿上封事曰："夫坏崖破岩之水，源由涓涓；干云蔽日之木，起於葱蒨。"</p>
<p>　　《魏略》曰：汉火行忌水，故去"洛"水而加隹。魏为土，土，水之母，水得土而流，土得水而柔，故除隹加水。</p>
<p>　　《晋书》曰：陆云先是常着衰绖上船，於水顾见其影，因大笑落水。人救获免。</p>
<p>　　又曰：《佛图澄传》曰：襄国城堑水源在城西五里，其水源暴竭。勒问澄何以致水，澄曰："今当敕龙取水。"乃与弟子法者等数人至故泉上坐绳床，烧安息香，咒愿数百言，如此三日，水微流，有一小龙长五寸许，随水来出，诸道士竞往视之。有顷，水大至，隍堑皆满。</p>
<p>　　又曰：邓攸为太子中庶子，吴郡阙守，人多欲之，帝以授攸。攸载米之郡，俸禄无所受，惟饮吴水而已。</p>
<p>　　又曰：孙登性无恚怒，人或没诸水中，欲观其怒。既出，便大笑。</p>
<p>　　《齐书》曰：陆慧时为征虏功曹，与参府军沛国刘璡同从述为职，行至吴，璡谓人曰：吴间张融与陆慧并宅，其间有水，此水必有异味。遂往酌而饮之。</p>
<p>　　《唐书》曰：新丰鹦鹉谷水清，代传云，此水清，天下平。开皇之初暂清寻浊，至是而复清。</p>
<p>　　又曰：乾元中，岚州上言，合河关黄河水四十里间清如井水，经四日而变。</p>
<p>　　又曰：杨朝晟为邠州刺史，奏方渠合水波皆贼路，请城其地以备之。军次方渠无水，师徒嚣然，遽有青蛇乘高而下，视其迹，水随而流，朝晟令筑防环之，遂为渟泉，军人仰饮以足。</p>
<p>　　又曰：孔若思迁库部郎中。若思常谓人仕至郎中足矣。至是持一石止水满于座右，以示有止足之意。</p>
<p>　　《老子》曰：止善若水，水善利万物而不争，处众人之所恶，故几於道。</p>
<p>　　《列子》曰：禹治水土，迷而失途，谬之一国，无风雨雾露，不生鸟兽，名曰终北。有山名壶领，顶有口状若圆环，名曰滋穴。有水涌出，名曰神瀵，臭过兰椒，味过醪醴。</p>
<p>　　又曰：白公问于孔子曰："人可与微言乎？"孔子不应。白公曰："若以石投水，何如？"孔子曰："吴之善没者能取之。"曰："若以水投水，何如？"曰："淄渑之合，易牙尝而知之。"白公曰："人固不可与微言耶？"</p>
<p>　　又曰：人有滨河而居者，习於水，勇於泅，操舟鬻渡，利供百口。裹粮就学者成徒，而溺死者几半。本学同泅不学溺，而利害如此。</p>
<p>　　《庄子》曰：君子之交淡如水。</p>
<p>　　又曰：秋水时至，百川灌河，流之大也，两崖涘之间，不辩牛马。於是，河伯欣然自喜，以天下之美尽在已矣。</p>
<p>　　又曰：水之性，不杂则清，莫动则平。</p>
<p>　　又曰：孔子观於吕梁，悬水三十仞，流沫三十里，鼋鼍鱼鳖不能游，见一丈夫游之数百步而去。</p>
<p>　　又曰：水之守土地审。(无意则止于分，所以为审。)</p>
<p>　　又曰：水静明明烛鬓眉，大匠取法焉。水静犹明，而况圣人之心静乎？</p>
<p>　　又曰：水之积也不厚，其负大舟也无力。</p>
<p>　　《文子》曰：水之性欲清，沙石秽之。水之为道也，广不可极，(莫知其言，深不可测。)长极无穷，远沦无涯，息耗减益，过淤不訾。(涌出曰息，煎乾曰耗，出川枝流曰减，九野注之曰益。过于不訾者，此过尾闾，入天壑入无底谷。)</p>
<p>　　又曰：水浊者，鱼噞喁。</p>
<p>　　又曰：混混之水浊，可以濯吾足；青青之水清，可以濯吾缨。</p>
<p>　　又曰：水之道也，大不可极，深不可测，上天为雨露，下地为润泽。</p>
<p>　　又曰：犹凿渠而止水，抱薪而救火。</p>
<p>　　《墨子》曰：古语，君子不镜於水而镜於人：镜於水，见面之容；见於人，则知吉凶。</p>
<p>　　《管子》曰：水者，地之血气，如筋脉之流者，故曰，水具材也。夫水，淖溺以清，而好洒人之恶，仁也；视之黑而白，精也；量之至满而止，正也；流则至平，义也；人皆赴高，己独趋下，卑也。卑也者，道之室，王者之器也；准也者，五量之宗也；素也者，五色之质也；淡也者，五味之中也。故水藏万物，产金石，故曰水神。凡有五害：水一也，旱二也，风雾雹霜三也，厉四也，虫五也。五害之属，水最为大。水有大小，有远迩。水出山而流入海，命曰经水；别於他水，入於大水及海者，命曰枝水；山之沟流於大水及海者，命曰川水；水出於地而不流者，命曰渊水。</p>
<p>　　《淮南子》曰：天下之物，莫柔弱於水，上天则为雨露，下地则为润泽，万物弗得不生，百事不得不成，大苞群生而无所私，泽及跂跷(跂，跷行也。跷，微小之虫也。)而不求报，富赡天下而不既，(赡，足也。既，尽也。)德施百姓而不费，(德泽加於百姓，不以为己财费也。)行不可得而穷极也，(流膏不止。)微而不可得把握也，击之无创，射之不伤，斩之不断，焚之不燃，(水之性也。)淖溺流遁，错缪相纷(遁，逸也。错缪相纷，波相纠也。)而不可靡散，利贯金石，强济天下，(水流缺石，是其利也。舟船所载无有重，是其强也。济，通也。)动溶无形之域，而翱翔忽区之上，(忽悦之区上也，言其飞为云雨，无所不止。)邅回川谷之间，(邅回犹委曲也。)而滔腾大荒之野，有馀不足与天地取与，授万物而无所前后，(前后皆与之。)是故无所私而无所公，(公私一也。)靡滥振荡，与天地同鸿，(鸿大同通。)无所左而无所右，蟠委错擟，(音轸。)与万物始终，是谓至德。(言水之为德大，故曰至德。)夫水所以能成其至德於天下者，以其淖溺润滑也。故老聃之言曰："天下至柔，驰骋於天下之至坚。出於无有，入於无间，(是水也。)吾是以知无为之有益。"(有益于生。)夫无形者，物之大祖也；无音者，声之大宗也。(无形生有形，故万物大祖也。无音生有音，故为大宗，祖宗皆大也。)其子为光，其孙为水，皆生于无形乎！(光无形，道所贵也。观之故子为光也。水形而不可毁，差之故孙为形也。)夫光可见而不可握，水可循而不可毁，故有像之类莫尊於水。出生入死，自无蹠有，自有蹠无，而以衰贱矣。(出生，出生道，谓去清净也。入死，入死道，谓情欲也。蹠，适也。自无形而适有形，离其本者。自有形适无形，不能复得，道家之所共弃也。故曰衰贱也。)是故清静者，德之至也；而柔弱者，道之要也；(要，约也。)虚无恬愉者，万物之用也。(万物由之得为人用。)肃然应感，殷然反本，则沦於无形矣。所谓无形者，一之谓也。(一者，道之本也。)所谓一者，无匹合於天下者也。卓然独立，块然独处，上贯九天，下贯九野，(九天，八分中央也。九野亦如之。)圆不中规，方不中矩，大浑而为一叶，(无根言微妙也。)怀囊天地，为道开门，(开道之门。)穆忞隐闵，纯德独存，(穆忞隐闵，皆无形之类也。纯，不杂揉也。)布施而不既，用之而不勤。(既，尽也。勤，劳也。)</p>
<p>　　又曰：夫水之性，若拙其所流而深之，茨其所决而高也，(茨，积土填满之也。)使得循势而行，乘哀而流，(衰，下。)虽有腐髊流澌，弗能汙(腐髊，骨澌水也。)其惟，其性非异也。通之与不通也。风俗犹此也。诚决其善志，防其邪心，启其善道，塞其奸路，与同出一道，则民性可善，而风俗迁矣。</p>
<p>　　又曰：河水、赤水、辽水、黑水、江水、淮水，是谓六水。白水宜玉，黑水宜砥，青水宜碧，赤水宜丹，黄水宜金，青水宜龟，汾水宜麻，洛水轻利宜禾，渭水多力宜黍，汉水重安宜竹箭。</p>
<p>　　又曰：土地各以类生人，是故清水音小，浊水音大，湍水人轻，迟水人重。</p>
<p>　　又曰：白水出昆仑之原，饮之不死。</p>
<p>　　又曰：方诸见月则津而为水。</p>
<p>　　又《万毕术》曰：方诸取水。(方诸形若杯，无耳，以五石合冶，以十二月壬子夜半作之，以承水即来。)</p>
<p>　　《抱扑子》曰：火出於阳燧，阳燧员而火不员也；水出於方诸，诸方而水不方也。</p>
<p>　　又曰：黄帝曰：天在地外，水在天外，浮天而载地者，水也。</p>
<p>　　又曰：左慈以气禁水，水为逆流一二丈，禁水着中庭露之，大寒不冰。</p>
<p>　　《尸子》曰：凡水，其方折者有玉，其圆折者有珠，清水有黄金，龙渊有玉英。</p>
<p>　　《顾子》曰：顾夷子与子华游东池。子华曰："水有四德：沐浴群生，深流万世，是仁也；扬清激浊，荡去滓秽，是义也；柔而难犯，弱而难胜，是勇也；道江疏河，恶盈流谦，是智也。"</p>
<p>　　《孟子》曰：数罟不入污池，鱼鳖不可胜食也。(数罟，密网也。)</p>
<p>　　又曰：民之归仁也，犹水之就下也。</p>
<p>　　又曰：仲尼亟称于水，曰"水哉，水哉！"何取于水也？</p>
<p>　　又曰：原泉混混，不舍昼夜，盈科而后进，放乎四海，有本者如是也。苟为无本，七八月之间雨集，沟澮皆盈，其涸也。可立而待也。故声闻过情，君子耻之。</p>
<p>　　又曰：性犹湍水也，决诸东方则东流，决诸西方则西流。人性之无分于善不善也，犹水之无分于东西也。人无有不善，水无有不下也。</p>
<p>　　又曰：仁之胜不仁也，犹水之胜火也，今之为仁者，犹以一杯水，救一车薪之火也。</p>
<p>　　又曰：观於海者难为水，游於圣人之门者难为言。观水有术，必观其澜。(澜，水中大波也。)</p>
<p>　　《孙卿子》曰：孔子观於东流之水，子贡问於孔子："所以见大水必观焉，何也？"孔子曰："夫水柔也而无为也，似德；其浩浩乎不居，似有道；其赴百万仞之谷不惧，似勇；主量必平，似法；盈不求概，似正；发源必东，似志；是以君子见大水必观焉。"(《大戴礼》、》孔子家语》并载。)</p>
</div>
</div>
<div class="bookvmiddle">
<a href="/guwen/bookv_14908.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_14910.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
