
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
笑林广记·殊禀部_古诗文网
</title>
<meta content="一概明日有避债者，偶以事出门，恐人见之，乃顶一笆斗而行。为一债家所识，弹其斗曰：“嘶约如何？”姑应曰：“明日。”已而雨大作，斗上点击无算。其人慌甚，乃曰：“一概明日。”忘了下米一人" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_4239.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" id="left2839" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>殊禀部</b></span>
<a href="javascript:PlayBookv(4239)" style="margin-left:5px;"><img alt="" height="16" id="speakerimgBookv4239" src="/img/speaker.png" width="16"/></a>
<a href="javascript:ShowYizhu(2839)" id="leftbtn2839" style=" float:right;line-height:20px; height:20px; width:40px; border:1px solid #999999; color:#999999; text-align:center;font-size:14px;-moz-border-radius:5px;-webkit-border-radius:5px;border-radius:5px;">译注</a>
<span id="bookvPlay4239" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%b8%b8%e6%88%8f%e4%b8%bb%e4%ba%ba%e7%ba%82%e9%9b%86">游戏主人纂集</a></p>
<div class="contson">
<p>　　一概明日</p>
<p>　　有避债者，偶以事出门，恐人见之，乃顶一笆斗而行。为一债家所识，弹其斗曰：“嘶约如何？”姑应曰：“明日。”已而雨大作，斗上点击无算。其人慌甚，乃曰：“一概明日。”</p>
<p>　　忘了下米</p>
<p>　　一人问造酒之法于酒家。酒家曰：“一斗米，一两曲，加二斗水。相掺和，酿七日，便成酒。”其人善忘，归而用水二斗，曲一两，相掺和，七日而尝之，犹水也，乃往诮酒家，谓不传与真法。酒家曰：“尔等不循我法耳。”其人曰：“我循尔法，用二斗水，一两曲。”酒家曰：“可有米么？”其人俯首思曰：“是我忘记下米。”</p>
<p>　　健忘</p>
<p>　　苏人相遇于途，一人问曰：“尊姓？”曰：“姓张。”又问：“尊号？”曰：“东桥。”又问：“尊居？”曰：“阊门外。”问者点头曰：“是阊门外张东桥。”张骇曰：“公缘何晓得我？”问者曰：“方才都是你自说的。”</p>
<p>　　不吃亏</p>
<p>　　某甲性迂拙，一日出外省戚，适门外有一车，与他讲价，因嫌价贵，宁愿步行，拟在中途雇车，价必稍廉。不料走了半天，车少人稀，行将半路时，方见一车，索价反昂，某甲喃喃自语道：“还是归去雇车，较为便宜。”言罢，反奔回家，雇车复往。</p>
<p>　　大丈夫</p>
<p>　　一人被其妻殴打，无奈钻在床下，其妻曰：“快出来。”其人曰：“丈夫说不出去，定不出去。”</p>
<p>　　引马入窑</p>
<p>　　东道索祭文，训蒙师穷迫无措。乃骑东道马，急走荒郊，寻一瓦窑，忙下马奔入避之。其马踯躅不肯入，蒙师在窑中急骂曰：“你若会作祭文，便在外面立，我是不敢出头矣。”</p>
<p>　　瞎子吃鱼</p>
<p>　　众瞎子打平仗吃鱼，钱少鱼小，鱼小人多，只好用大锅熬汤，大家尝尝鲜味而已。瞎子没吃过鱼，活的就往锅里扔，小鱼蹦在锅外，而众瞎不知也。大家围在锅前，齐声赞曰：“好鲜汤！好鲜汤！”谁知那鱼在地上蹦，蹦在瞎子脚上，呼曰：“鱼没在锅内，大家都要鲜死了。”</p>
<p>　　痴疑生</p>
<p>　　一秀才痴而多疑，夜在家曾读暗处，俟其妻过，突出拥之。妻惊惧大骂，秀才喜曰：“吾家出一贞妇矣。”尝看史书，至不平处，必拍案切齿，一日，看秦桧杀岳武穆，不觉甚怒，拍桌大骂不休。其妻劝之曰：“家中只有十张桌，君已碎其八矣，何不留此桌吃饭也。”秀才叱之曰：“你或与秦桧通奸耶？”遂痛打其妻。</p>
<p>　　我有马足</p>
<p>　　一富翁不通文，有借马者，致信于富翁云：“偶欲他出，祈假骏足一乘。”翁大怒曰：“我就有两只脚，如何借得人？我的朋友最多，都要借起来，还要把我大卸八块呢？”友在旁解曰：“所谓骏足者，马足也。”翁益怒曰：“我的足是马足，他的腿是驴腿，他的头是狗头。”</p>
<p>　　可要开刀</p>
<p>　　甲乙二人，各用一仆，甲仆性极灵敏，善于拍马，开出口来，都是吉利言语。乙仆性甚愚鲁，说出话来，每每不吉，主人屡次教导他终不见效。一日，乙携仆往甲处贺喜，饮酒时适在同席。甲醉时，甲仆上前问曰：“主人可要开饭否？”主人点头答应。乙归，即以甲仆之言，命蠢仆学习，蠢仆遵命。一日，乙欲剃头，命仆呼理发匠至，既至，仆乘机欲行拍马，乃上前禀主人曰：“理发匠已来，主人可要开刀否？”</p>
<p>　　真神人也</p>
<p>　　二呆子相遇于路，忽拾钱三百，二人分来分去，苦不能均，此二百，则彼一百，此一百，则彼二百，扰攘半晌，莫能决，各怒甚。一黠者过，询其故，曰：“此账本极难分派，无已，在下且作陈平，代输一筹可乎？”乃纳己囊一百，二呆子各与一百，分毕，二呆子大惊曰：“先生真神人也，我等二人尚分不均，不料先生作三人分之，且易易也。”再三称谢而去。</p>
<p>　　燃衣</p>
<p>　　一最性急，一最性缓，冬日围炉聚饮。性急者坠衣炉中，为火所燃，性缓者见之从容谓曰：“适有一事，见之已久，欲言恐君性急，不言又恐不利于君，然则言之是耶？不言是耶？”性急者问以何事。曰：“火烧君裳。”其人遂曳衣而起，怒曰：“既然如此，何不早说？”性缓者曰：“外人道君性急，不料果然。”</p>
<p>　　卖弄</p>
<p>　　一亲家新置一床，穷工极丽。自思：“如此好床，不使亲家一见，枉自埋没。”乃装有病，偃卧床中，好使亲家来望。那边亲家做得新裤一条，亦欲卖弄，闻病欣然往探。即至，以一足架起，故将衣服撩开，使裤现出在外，方问曰：“亲翁所染何症，而清减至此？”病者曰：“小弟的贱恙，却像与亲翁的心病一般。”</p>
<p>　　品茶</p>
<p>　　乡下亲家进城探望。城里亲家，待以松萝泉水茶。乡人连声赞曰：“好！好！”亲翁以为彼能格物，因问曰：“亲家说好，是茶叶好，还是水好？”乡人答曰：“热得有趣。”</p>
<p>　　佛像</p>
<p>　　乡下亲家到城里亲家书房中，将文章揭看，摇首不已。亲家说：“亲翁无有不得意的么？”答云：“正是，看了半日，并没有一张佛像在上面。”</p>
<p>　　固执</p>
<p>　　一父子性刚，平素不肯让人。一日，父留客饭，命子入城买肉。子买讫，将出城门，值一人对面而来，各不相让，遂挺立良久。父寻至见之，对子曰：“你快持肉去，待我与他对立着。”</p>
<p>　　应急</p>
<p>　　主人性急，仆有犯过，连呼家法不至，咆噪愈甚。仆人曰：“相公莫恼，请先打两个巴掌应一应急。”</p>
<p>　　掇桶</p>
<p>　　一人留友夜饮，其人蹙额坚辞。友究其故，曰：“实不相瞒，贱荆性情最悍，尚有杩子桶未倒。若归迟，则受累不浅矣。”其人攘臂而言曰：“大丈夫岂有此理，把我便……”其妻忽出，大喝曰：“把你便怎么？”其人即双膝跪下曰：“把我便掇了就走。”</p>
<p>　　请下操</p>
<p>　　一武弁怯内，而带伤痕。同僚谓曰：“以登坛发令之人，受制于一女子，何以为颜？”弁曰：“积弱所致，一时整顿不起。”同僚曰：“刀剑士卒，皆可以助兄君威。候其咆哮时，先令军士披挂，枪戟林立，站于两旁，然后与之相拒。彼慑于军威，敢不降服！”弁从之。及队伍既设，弓矢既张。其妻见之，大喝一声曰：“汝装此模样，欲将何为？”弁闻之，不觉胆落。急下跪曰：“并无他意，请奶奶赴教场下操。”</p>
<p>　　虎势</p>
<p>　　有被妻殴者，往诉其友，其友教之曰：“兄平昔懦弱惯了，须放些虎势出来。”友妻从屏后闻之，喝曰：“做虎势便怎么？”友惊跪曰：“我若做虎势，你就是李存孝。”</p>
<p>　　访类</p>
<p>　　有惧内者，欲访其类，拜十弟兄。城中已得九人，尚缺一个，因出城访之。见一人掇马桶出。众齐声曰：“此必是我辈也。”相见道相访之意。其人摇手曰：“我在城外做第一个倒不好，反来你城中做第十个。”</p>
<p>　　吐绿痰</p>
<p>　　两惧内者，皆以积忧成疾。一吐红痰，一吐绿痰。因赴医家疗治。医者曰：“红痰从肺出，犹可医。绿痰从胆出，不可医。归治后事可也。”其人问由胆出之故。对曰：“惊破了胆，故吐绿痰。胆既破了，如何医得。”</p>
<p>　　理旧恨</p>
<p>　　一怕婆者，婆既死，见婆像悬于柩侧。因理旧恨以拳打之。忽风吹轴动，忙缩手大惊曰：“我是取笑作耍。”</p>
<p>　　敕书</p>
<p>　　一官置妾，畏妻，不得自由。怒曰：“我只得奏一本去。”乃以黄秋裹绫历一册，从外擎回，谓妻曰：“敕旨在此。”妻颇畏惧。一日夫出，私启视之。见正月大、二月小，喜云：“原来皇帝也有大小。”看三月大、四月小，倒分得均匀。至五月大、六月小、七月大、八月大，乃数月小。乃大怒云：“竟有这样不公道的皇帝，凉爽天气，竟被她占了受用，如何反把热天都派与我。”</p>
<p>　　吃梦中醋</p>
<p>　　一惧内者，忽于梦中失笑。妻摇醒曰：“汝梦见何事而得意若此？”夫不能瞒。乃曰：“梦娶一妾。”妻大怒，罚跪床下。起寻家法杖之。夫曰：“梦幻虚情，如何认做实事？”妻曰：“别样梦许你做，这样梦却不许你做的。”夫曰：“以后不做就是了。”妻曰：“你在梦里做，我如何得知。”夫曰：“既然如此，待我夜夜醒到天明，再不敢睡就是了。”</p>
<p>　　葡萄架倒</p>
<p>　　有一吏惧内，一日被妻挝碎面皮。明日上堂，太守见而问之。吏权词以对曰：“晚上乘凉，葡萄架倒下，故此刮破了。”太守不信。曰：“这一定是你妻子挝碎的，快差皂隶拿来。”不意奶奶在后堂潜听，大怒抢出堂外。太守慌谓吏曰：“你且暂退，我内衙葡萄架也要倒了。”</p>
<p>　　捶碎夜壶</p>
<p>　　有病其妻之吃醋者，而相诉于友。谓：“凡买一婢，即不能容。必至别卖而后已。”一友曰：“贱荆更甚，岂但婢不能容，并不许置一美仆，必至逐去而后已。”旁又一友曰：“两位老兄劝你罢，像你老嫂还算贤慧。只看我房下，不但不容婢仆，且不许擅买夜壶，必至捶碎而后已。”</p>
<p>　　手硬</p>
<p>　　有相士对人谈相云：“男手如枪，女手如姜。一生吃不了米饭，穿不了衣裳。”一人喜曰：“若是这等说，我房下是个有造化的。”人问：“何以见得？”答曰：“昨晚在床上，嫌我不能尽兴，被她打了一掌，今日还是辣渍渍的。”</p>
<p>　　呆郎</p>
<p>　　一婿有呆名。舅指门前杨竿问曰：“此物何用？”婿曰：“这树大起来，车轮也做得。”舅喜曰：“人言婿呆，皆耍也。”及至厨下，见研酱擂盆。婿又曰：“这盆大起来，石臼也做得。”适岳母撒一屁，婿即应声曰：“这屁大起来，霹雳也做得。”</p>
<p>　　呆子</p>
<p>　　一呆子性极痴，有日同妻至岳家拜门，设席待之，席上有生柿水果，呆子取来，连皮就吃。其妻在内窥见，只叫得“苦呀”。呆子听见，忙答曰：“苦倒不苦，惹得满口涩得紧着哩。”</p>
<p>　　赞马</p>
<p>　　一杭人有三婿，第三者甚呆。一日丈人新买一马，命三婿题赞。要形容马之快疾，出口成文，不拘雅俗。长婿曰：“水面搁金针，丈人骑马到山阴。骑去又骑来，金针还未沉。”岳丈赞好。次及二婿曰：“火上放鹅毛，丈人骑马到余姚。骑去又骑来，鹅毛尚未焦。”再次轮到三婿，呆子沉吟半晌，苦无搜索。忽丈母撒一响屁，呆子曰：“有了。丈母撒个屁，丈人骑马到诸暨。骑去又骑来，孔门犹未闭。”</p>
<p>　　携冻水</p>
<p>　　一呆婿至妻家留饭，偶吃冻水美味。乃以纸裹数块，纳之腰间带归，谓妻曰：“汝父家有佳味，我特携来啖汝。”索之腰中，已消融矣。惊曰：“奇，如何撒出一脬尿，竟自逃走了。”</p>
<p>　　不道是你</p>
<p>　　新郎愚蠢，连朝不动，新人只得与他亲吻一嘴。其夫大怒，往诉岳母。曰：“不要恼她，或者不道是你罗。”</p>
<p>　　丈母不该</p>
<p>　　女婿见丈人拜揖，遂将屁股一挖。丈人大怒。婿云：“我只道是丈母罗。”隔了一夜，丈人将婿责之曰：“畜生，我昨晚整整思量了一夜，就是丈母，你也不该。”</p>
<p>　　事发觉</p>
<p>　　一人奔走仓皇，友问“何故而急骤若此？”答曰：“我十八年前干差了一事，今日发觉。”问：“毕竟何事？”乃曰：“小女出嫁。”</p>
<p>　　父各爨</p>
<p>　　有父子同赴席，父上座，而子径就对席者。同席疑之，问：“上席是令尊否？”曰：“虽是家父，然各爨久矣。”</p>
<p>　　烧令尊</p>
<p>　　一人远出，嘱其子曰：“有人问你令尊，可对以家父有事出外，请进拜茶。”又以其呆恐忘也，书纸付之。子置袖中，时时取看。至第三日，无人问者，以纸无用，付之灯火。第四日忽有客至。问：“令尊呢？”觅袖中纸不得，因对曰：“没了。”客惊曰：“几时没的？”答曰：“昨夜已烧过了。”</p>
<p>　　子守店</p>
<p>　　有呆子者，父出门令其守店。忽有买货者至，问：“尊翁有么？”答曰：“无。”又问：“尊堂有么？”亦曰：“无。”父归知之，责其子曰：“尊翁我也，尊堂汝母也，何得言无！”子懊怒曰：“谁知你夫妇两人，都是要卖的。”</p>
<p>　　活脱话</p>
<p>　　父戒子曰：“凡人说话放活脱些，不可一句说煞。”子问如何活脱时，适有邻家来借物件。父指而教之曰：“比如这家来借东西，看人打发，不可竟说多有，不可竟说多无；也有家里有的，也有家里无的，这便活脱了。”子记之。他日，有客到门问：“令尊在家否？”答曰：“我也不好说多，也不好说少；其实也有在家的，也有不在家的。”</p>
<p>　　母猪肉</p>
<p>　　有卖猪母肉者，嘱其子讳之。已而买肉者至，子即谓曰：“我家并非母猪肉。”其人觉之，不买而去。父曰：“我已吩咐过，如何反先说起？”怒而挞之。少顷又一买者至，问曰：“此肉皮厚，莫非母猪肉乎？”子曰：“何如？难道这句话，也是我先说起的？”</p>
<p>　　望孙出气</p>
<p>　　一不肖子常殴其父，父抱孙不离手，爱惜愈甚。人问之曰：“令郎不孝，你却钟爱令孙。何也？”答曰：“不为别的，要抱他大来，好替我出气。”</p>
<p>　　买酱醋</p>
<p>　　祖付孙钱二文买酱油、醋，孙去而复回，问曰：“哪个钱买酱油？哪个钱买醋？”祖曰：“一个钱酱油，一个钱醋。随分买，何消问得？”去移时，又复转问曰：“哪个碗盛酱油？哪个碗盛醋？”祖怒其痴呆，责之。适子进门，问以何故，祖告之。子遂自去其帽，揪发乱打。父曰：“你敢是疯子？”子曰：“我不是疯，你打得我的儿子，我难道打不得你的儿子？”</p>
<p>　　劈柴</p>
<p>　　父子同劈一柴，父执柯，误伤子指。子骂曰：“老乌龟，汝眼瞎耶？”孙在旁见祖被骂，意甚不平。遂曰：“狗肏出的，父亲可是骂得的么？”</p>
<p>　　悟到</p>
<p>　　一富家儿不爱读书，父禁之书馆。一日父潜伺窥其动静，见其子开卷吟哦。忽大声曰：“我知之矣。”父意其有所得，乃喜而问曰：“我儿理会了什么？”子曰：“书不可不看，我一向只道书是写成的，原来是刻板印就的。”</p>
<p>　　藏锄</p>
<p>　　夫在田中耦耕，妻唤吃饭。夫乃高声应曰：“待我藏好锄头，便来也。”及归，妻戒夫曰：“藏锄宜密，你既高声，岂不被人偷去？”因促之往看，锄果失矣。因急归，低声附其妻耳云：“锄已被人偷去了。”</p>
<p>　　较岁</p>
<p>　　一人新育女，有以两岁儿来议亲者。其人怒曰：“何得欺我！吾女一岁。他子两岁。若吾女十岁，渠儿二十岁矣。安得许此老婿！”妻谓夫曰：“汝算差矣！吾女今年虽一岁，等到明年此时，便与彼儿同庚，如何不许？”</p>
<p>　　拾簪</p>
<p>　　一人在枕边拾得一簪，喜出望外，诉之于友。友曰：“此不是兄的，定是尊嫂的，何喜之有？”其人答曰：“便是，不是弟的，又不是房下的，所以造化。”</p>
<p>　　认鞋</p>
<p>　　一妇夜与邻人有私，夫适归，邻人逾窗而出。夫攫得一鞋，骂妻不已。因枕鞋而卧，谓妻曰：“且待天明，认出此鞋，与汝算账！”妻乘其睡熟，以夫鞋易去之。夫晨起复骂，妻使认鞋。见是自己的，乃大悔曰：“我错怪你了，原来昨夜跳窗的倒是我。”</p>
<p>　　记酒</p>
<p>　　有觞客者，其妻每出酒一壶，即将锅煤画于脸上记数。主人索酒不已。童子曰：“少吃几壶罢，家主婆脸上，看看有些不好看了。”</p>
<p>　　杀妻</p>
<p>　　夫妻相骂，夫恨曰：“臭娼妇，我明日做了皇帝，就杀了你。”妇日夜忧泣不止。邻女解之曰：“哪有此事，不要听他。”妇曰：“我家这个臭乌龟倒从不说谎的，自养的儿女，前年说要卖，当真的旧年都卖去了。”</p>
<p>　　呆算</p>
<p>　　一人家费纯用纹银，或劝以倾销八九成杂用，当有便宜。其人取元宝一锭，托熔八成。或素知其呆也，止倾四十两付之，而利其余。其人问：“元宝五十两，为何反倾四十？”答曰：“五八得四十。”其人遽曰：“吾为公误矣，用此等银反无便宜。”<br/>　　代打</p>
<p>　　有应受官责者，以银三钱雇邻人代往，其人得银，欣然愿替。既见官，官喝打三十，方受数杖，痛极。因私出所得银，尽贿行杖者，得稍从轻。其人出谢前人曰：“蒙公赐银救我性命，不然几乎打杀。”</p>
<p>　　试试看</p>
<p>　　新妇与新郎无缘，临睡即踢打，不容近身。郎诉之父，父曰：“毕竟你有不是处，所以如此。”子曰：“若不信，今晚你去睡一夜试试看。”</p>
<p>　　靠父膳</p>
<p>　　一人廿岁生子，其子专靠父膳，不能自立。一日算命云：“父寿八十，儿寿六十二。”其子大哭曰：“这两年叫我如何过得去？”</p>
<p>　　觅凳脚</p>
<p>　　乡间坐凳，多以现成树丫叉为脚者。一脚偶坏，主人命仆往山中觅取。仆持斧出，竟日空回，主人责之。答曰：“丫叉尽有，都是朝上生，没有向下生的。”</p>
<p>　　访麦价</p>
<p>　　一人命仆往枫桥打听麦价。仆至桥，闻有呼“吃扯面”者，以为不要钱的，连吃三碗径走。卖面者索钱不得，批其颊九下。急归谓主人曰：“麦价打听不出，面价吾已晓矣。”主问：“如何？”答曰：“扯面每碗要三个耳光。”</p>
<p>　　卧锤</p>
<p>　　一人睡在床上，仰面背痛，俯卧肚痛，侧困腰痛，坐起臀痛，百医无效。或劝其翻床。及翻动，见褥底铁秤锤一个，垫在下面。</p>
<p>　　懒活</p>
<p>　　有极懒者，卧而懒起，家人唤之吃饭，复懒应。良久，度其必饥，乃哀恳之。徐曰：“懒吃得。”家人曰：“不吃便死，如何使得？”复摇首漫曰：“我亦懒活矣。”</p>
<p>　　白鼻猫</p>
<p>　　一人素性最懒，终日偃卧不起，每日三餐亦懒于动口，恹恹绝粒，竟至饿毙。冥王以其生前性懒，罚去轮回变猫。懒者曰：“身上毛片，愿求大王赏一全体黑身，单单留一白鼻，感恩实多。”王问何故。答曰：“我做猫躲在黑地里，鼠见我白鼻，认做是块米糕，贪想偷吃，凑到嘴边，一口咬住，岂不省了无数气力。”</p>
<p>　　衣软</p>
<p>　　一乡人穿新浆布衣入城。因出门甚早，衣为露水打湿。及至城中，怪其顿软。事毕出城，衣为日色曝干，又硬如故。归谓妻曰：“莫说乡下人进城再硬不起来，连乡下人的衣服进城都会绵软起来。”</p>
<p>　　椅桌受用</p>
<p>　　乡民入城赴席，见椅桌多悬桌围坐褥。归谓人曰：“莫说城里人受用，连城里的椅桌都是极受用的。”人问其故，答曰：“桌子穿了绣花裙，椅子都是穿销金背心的。”</p>
<p>　　咸蛋</p>
<p>　　甲乙两乡人入城，偶吃腌蛋。甲骇曰：“同一蛋也，此味独何以咸？”乙曰：“我知之矣，决定是腌鸭哺的。”</p>
<p>　　看戏</p>
<p>　　有演《琵琶记》者，而找《关公斩貂蝉》者。乡人见之泣曰：“好个孝顺媳妇，辛苦了一生，竟被那红脸蛮子害了。”</p>
<p>　　演戏</p>
<p>　　有演《琵琶记》者，找戏是《荆钗逼嫁》。忽有人叹曰：“戏不可不看，极是长学问的，今日方知蔡伯喈的母亲就是王十朋的丈母。”</p>
<p>　　祛盗</p>
<p>　　一痴人闻盗入门，急写“各有内外”四字，贴于堂上。闻盗已登堂，又写“此路不通”四字，贴于内室。闻盗复至，乃逃入厕中。盗踪迹及之，乃掩厕门咳嗽曰：“有人在此！”</p>
<p>　　复跌</p>
<p>　　一人偶扑地，方爬起复跌。乃曰：“啐！早知还有此一跌，便不起来也罢了。”</p>
<p>　　缓踱</p>
<p>　　一人善踱，行步甚迟，日将晡矣，巡夜者于城外见之，问以何往。曰：“欲至府前。”巡夜者即指犯夜，擒捉送官。其人辩曰：“天色甚早，何为犯夜？”曰：“你如此踱法，踱至府前，极早也是二更了。”</p>
<p>　　出辔头</p>
<p>　　有酷好乘马者，被人所欺，以五十金买驽马一匹。不堪鞭策，乃雇舟载马，而身跨其上。既行里许，嫌其迟慢。谓舟人曰：“我买酒请你，与我快些摇，我要出辔头哩。”</p>
<p>　　铺兵</p>
<p>　　铺司递紧急公文，官恐其迟，拨一马骑之，其人赶马而行。人问其“如此急事，何不乘马？”答曰：“六只脚走，岂不快于四只。”</p>
<p>　　鹅变鸭</p>
<p>　　有卖鹅者，因要出恭，置鹅在地。登厕后，一人以鸭换去。其人解毕出视，曰：“奇哉！才一时不见，如何便饿得恁般黑瘦了。”</p>
<p>　　帽当扇</p>
<p>　　有暑月戴毡帽而出者，歇大树下乘凉，即脱帽以当扇，扇讫谓人曰：“今日若不戴此帽出来，几乎热杀。”</p>
<p>　　买海蛳</p>
<p>　　一人见卖海蛳者，唤住要买，问：“几多钱一斤？”卖者笑曰：“从来海蛳是量的。”其人喝曰：“这难道不晓得！问你几多钱一尺？”</p>
<p>　　澡堂漱口</p>
<p>　　有人在澡堂洗浴，掬水入口而漱之。众各攒眉相向，恶其不洁。此人贮水于手曰：“诸公不要愁，待我漱完之后，吐出外面去。”</p>
<p>　　何往</p>
<p>　　一人禀性呆蠢不通文墨，途遇一友，友问曰：“兄何往？”此人茫然不答。乃记“何往”二字，以问人，人知其呆，故为戏之曰：“此恶语骂兄耳。”其人含怒而别。次日复遇前友，问：“兄何往？”此人遂愤然曰：“我是不何往，你倒要何往哩！”</p>
<p>　　呆执</p>
<p>　　一人问大辟。临刑，对刽子手曰：“铜刀借一把来动手，我一生服何首乌的。”</p>
<p>　　信阴阳</p>
<p>　　有平素酷信阴阳者，一日被墙压倒，家人欲亟救。其人伸出头来曰：“且慢，待我忍着，你去问问阴阳，今日可动得土否？”</p>
<p>　　热翁腿</p>
<p>　　一老翁冬夜醉卧，置脚炉于被中，误热其腿，早起骂乡邻曰：“我老人家多吃了几杯酒睡着了，便自不知，你们这班后生竟不来叫醒一声，难道烧人臭也不晓得？”</p>
<p>　　合着靴</p>
<p>　　有兄弟共买一靴，兄日着以拜客赴宴，弟不甘服。亦每夜穿之，环行室中，直至达旦。俄而靴敝，兄再议合买，弟曰：“我要睡矣。”</p>
<p>　　教象棋</p>
<p>　　两人对弈象棋，旁观者教不置口。其一大怒，挥拳击之，痛极却步。右手摸脸，左手遥指曰：“还不上士！”</p>
<p>　　发换糖</p>
<p>　　一呆子见有以发换糖者，谬谓凡物皆可换也。晨起袖中藏发一绺以往，遇酒肆即入饱餐。餐毕，以发与之，肆佣皆笑。其人怒曰：“他人俱当钱用，到我偏用不得耶！”争辩良久，肆佣因发乱打。其人徐理发曰：“整绺的与他偏不要，反在我头上来乱抢。”</p>
</div>
</div>
<div class="bookvmiddle">
<a href="/guwen/bookv_4238.aspx">上一章</a>
<a href="/guwen/book_51.aspx" style="border:0px;line-height:27px; height:27px;">目录</a>
<a href="/guwen/bookv_4240.aspx">下一章</a>
</div>
</div>
</div>
<div class="right" id="right2839" style="width:580px; display:none;"></div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
