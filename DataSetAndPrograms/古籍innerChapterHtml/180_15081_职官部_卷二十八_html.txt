
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·职官部·卷二十八_古诗文网
</title>
<meta content="○卫尉卿《六典》曰：卫卿之职，掌邦国器械、文物之事，总武库、武器、守宫三署之官属；少卿为之贰。凡大祭祀、大朝会，则供具羽仪、节钺、金戟、帷帟、茵蓆之属。《汉书·百官表》曰" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15081.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>职官部·卷二十八</b></span>
<a href="javascript:PlayBookv(15081)" style="margin-left:5px;"><img alt="" height="16" id="speakerimgBookv15081" src="/img/speaker.png" width="16"/></a>
<span id="bookvPlay15081" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○卫尉卿</p>
<p>　　《六典》曰：卫卿之职，掌邦国器械、文物之事，总武库、武器、守宫三署之官属；少卿为之贰。凡大祭祀、大朝会，则供具羽仪、节钺、金戟、帷帟、茵蓆之属。</p>
<p>　　《汉书·百官表》曰：卫尉，秦官也，掌宫门卫屯兵。汉因之。景帝初，更名中大夫，后元年改为卫尉。</p>
<p>　　《东观汉记》曰：光武二十三年，太尉鲍昱兼卫尉。永元三年，司徒丁鸿兼卫尉。</p>
<p>　　《后汉书》曰：铫，(音遥。)期字次况，颍川人也。拜卫尉卿，期重於信义，忧国忧主，其有不得於心，必犯颜谏诤。</p>
<p>　　《续汉书》曰：阴兴为卫尉，每诸将出征伐，身行劳问，无所爱惜。</p>
<p>　　又曰：马光字叔山，为卫尉卿。上以光谨敕小心，周密畏慎，特亲异之。</p>
<p>　　又曰：窦固字孟孙，为卫尉卿。两宫宿卫见重当时，仁厚谦恭，甚有名称。</p>
<p>　　又曰：赵喜字伯阳，为卫尉，尽心事上，夙夜匪懈。母没，上疏乞守服，不许，遣使释服。</p>
<p>　　又《百官志》曰：卫尉卿，秩中二千石，掌官服、卫士、公车令、百官卫士、左右都虞候、宫掖门司马皆属焉。</p>
<p>　　《魏志》曰：辛毗为卫尉，清平。与徐邈、胡质，皆以忧国忘私，不营产业，赐穀二千斛、钱三十万，布告天下。</p>
<p>　　又曰：田预为并州刺史。征为卫尉。屡乞逊位，司马宣王以预克壮，书谕未听。预书答曰："年过七十而以居位，譬犹钟鸣漏尽而夜行不休，是罪人也。"遂因称疾。</p>
<p>　　又曰：辛毗字佐治，为卫尉卿。帝方修殿舍，毗谏曰："诗云：民亦劳止，汔可小康。"</p>
<p>　　《吴志》曰：严畯为孙权立吴及称尊号。畯尝为卫尉，禄赐皆散之亲戚知故，家常不充。</p>
<p>　　《晋书》曰：石崇拜卫尉，与潘岳谄事贾谧。谧与之亲善，号"二十四友。"广成君每出，崇降车路左，望尘而拜，其佞如此。</p>
<p>　　《宋书》曰：南郡王义宣子恢为侍中，领卫尉。晋氏过江不置卫尉，世祖欲重城禁，故复置卫尉，自恢为始也。</p>
<p>　　《唐书·官品志》曰：卫尉卿位视侍中，掌宫门屯兵，卿每月、丞每旬行宫徼，纠察不法，统武库令、公车司马令。</p>
<p>　　《汉官解诂》曰：卫尉主宫阙之内，卫士於垣下为庐，各有员部。凡居宫中者，皆置籍於门，按其姓名，有医巫僦人当入者，本官长吏为封启，传审其印信，然后内之。人有籍者，皆复有符，用木长二寸，以所长官两字为铁印分符。当出入者，按籍毕，复齿符乃引内之也。其有官位得出入者，令执御者各传呼，前后以相通，从昏至晨分部行夜。夜有行者辄前曰："谁！谁！"若此不懈，终岁更始，所以重慎宿卫也。</p>
<p>　　《汉书旧仪》曰：卫尉寺在京内，胡广云："宫阙之内，卫士於周垣下为庐者，若今之伏宿屋矣。"</p>
<p>　　○武库令</p>
<p>　　《六典》曰：武库令掌藏邦国之兵仗器械，辨其名数，以备国用；丞为之贰。</p>
<p>　　《汉书·百官表》曰：执金吾属官，有武库令。</p>
<p>　　又曰：杜钦为大将军，武库令职闲无事，钦所好也。</p>
<p>　　又曰：武库令一人。昔武王伐纣，散牛放马，倒载干戈，韬以虎皮而藏诸武库。武库之职，由来尚矣。</p>
<p>　　《续汉书》曰：武库令一人，秩六百石，主兵器。</p>
<p>　　《晋书》曰：乐广欲会荆杨士人，武库令黄庆进陶侃於广。人或非之，庆曰："此子终当远到，复何疑也。"</p>
<p>　　○守宫令</p>
<p>　　《六典》曰：守宫令掌邦国供帐之属，辨其名物，会其出入。凡大祭祀、大朝会及巡幸，则设王公、百官位於正殿南门外。</p>
<p>　　《续汉书》曰：少府属官有守宫令、丞，主御纸笔墨及财物诸用，并封书泥之事。</p>
<p>　　《魏志》曰：荀彧字文若，年少时，南阳何颙异之，曰："王佐才也。"举孝廉，拜守宫令。</p>
<p>　　董巴《汉中官传》曰：守宫，禁内署令，秩千石，在省内用中人，省外士人。</p>
<p>　　《齐职仪》曰：守宫，周掌舍之职，王行为帷宫，即其任也。</p>
<p>　　○公车令</p>
<p>　　《汉书》曰：张释之为公车令。</p>
<p>　　《续汉书》曰：公车司马令，掌宫南门。凡吏民上书、四方贡献及征诣公车者，皆掌之。</p>
<p>　　又曰：周垂字子居，拜侍御史、公车司马令，不畏强御，以是见怨於幸臣。</p>
<p>　　应劭《汉官仪》曰：公车司马令，周官也，秩六百石，冠一梁，掌殿司马门。徼夜宫中，天下上事及阙下凡所征召，皆总领之。李邵以公车司马入为侍。</p>
<p>　　○宗正卿</p>
<p>　　《六典》曰：宗正卿之职，掌九族、六亲之属籍，以别昭穆之序，并领崇玄署；少卿为之贰。</p>
<p>　　《汉书》曰：宗正，秦官也。(应劭曰：周成王时，形伯入为正。)掌亲属。</p>
<p>　　又曰：刘德字路叔，修黄老术，有智略，少时数言时事，召见甘泉宫。武帝谓之"千里驹"。昭帝初为宗正丞，后为宗正卿。德妻死，大将军欲以女妻之，德不敢，畏盛满也。</p>
<p>　　又曰：刘向字子政，元帝时萧望之、周堪荐向宗室，忠直明经有行，为宗正。</p>
<p>　　《东观汉记》曰：刘般字伯兴，迁宗正。在朝廷竭忠尽节，勤身忧国，夙夜不怠，数纳嘉谋，州郡便宜，清净畏慎，受职修治，振施宗族。</p>
<p>　　又曰：刘平字公子，以仁孝著闻。永平三年，为宗正卿。</p>
<p>　　《后汉书》曰：刘轸字君文，梁孝王胤为宗正，卒官，遂代掌宗正焉。</p>
<p>　　《续汉书》曰：宗正卿一人，秩二千石，掌序录王国嫡庶之次，及诸宗室亲属远近，郡国岁计，上宗室名籍。</p>
<p>　　《晋起居注》曰：咸宁元年，以太中大夫王览为宗正卿。</p>
<p>　　又曰：太始二年，以侍中中书监朱整为宗正卿。</p>
<p>　　《后魏书》曰：杜铨。初，密太后父豹丧在濮阳，世祖欲命迎葬於邺，谓司徒崔浩曰："天下诸杜，何处望高？"浩对京兆为美。世祖曰："朕今方改葬外祖，意欲取京兆杜中长老一人，以为宗正，命营护凶事。"浩曰："中书博士杜铨，其家今在赵郡，是杜预之后，於今为诸杜最。"即命诏之。及见，铨器貌瑰雅，世祖感悦，谓浩曰："此真吾所欲也。"以为宗正。</p>
<p>　　《唐书·官品志》曰：宗正卿，位视列曹尚书，主皇室外戚之籍，以宗室为之。</p>
<p>　　《石氏星经》曰：宗正二星，在帝座东南。</p>
<p>　　《山公启事》曰：羊祜忠笃宽厚，然不长理剧，宗正卿缺，不审可转作否？</p>
<p>　　○宗正少卿</p>
<p>　　《后魏职令》曰：宗正卿第四品上，第二清用懿清和识参教典者，先尽皇宗，无则用庶姓。</p>
<p>　　○宗正丞</p>
<p>　　《六典》曰：宗正丞，掌判寺事。</p>
<p>　　○太仆卿</p>
<p>　　《六典》曰：太仆卿掌邦国厩牧、车舆之政令，总乘黄、典厩、典牧、章府四署及诸监、牧之官属；少卿为之贰。凡国有大礼及大驾行幸，则供其五辂属车之属。</p>
<p>　　《尚书·冏命》曰：穆王命伯冏为周太仆正，(伯冏戍名为太仆，作大御中大夫也。)作《冏命》曰："昔在文武，聪明齐圣，小大之臣，咸怀忠良。今予命汝作太仆正，正於群仆侍御之臣。"</p>
<p>　　《周礼》曰：太仆正，掌正王之服位，出入王之大命，掌诸侯之复逆。王视朝，前正位而退，入亦如之。建路鼓於大寝之门外而掌其政，以待达穷者与遽令；闻鼓声则速逆御仆与御庶子。祭祀、宾客、丧纪，正王之服位，诏法仪，赞王牲事。王出入，则自在左驭而前驱。</p>
<p>　　《汉书》曰：夏侯婴自上初起沛，常为太仆，竟高祖世以太仆事惠帝，惠帝崩，以太仆事高后。高后崩，代王之来，婴与东牟侯入清宫，以天子驾迎代王，共立文帝，复为太仆。</p>
<p>　　又曰：《百官表》曰："太仆掌舆马。属官有大厩、未央厩、象马三令。又车府、路軨、(音灵。)骑马、骏马四令丞；又龙马、闲驹、橐泉騊駼、承华五监长丞；又边郡六牧苑令，各三丞；又牧橐、昆蹄令、丞皆属焉。</p>
<p>　　《东观汉记》曰：祭(侧界切。)彤膂力过人，常贯三百斤弓，马为太仆；从帝过孔子讲堂，帝指子路室曰："太仆，吾之御侮也。"</p>
<p>　　《后汉书》曰：征祭彤为太仆。彤在辽东几三十年，衣无兼副。显宗既嘉其功，又美彤清约，拜日赐钱一百万、马三匹、衣被、刀剑下至居屋什物，大小无不悉备。</p>
<p>　　《续汉书》曰：赵岐字台卿，献帝以为太仆，持节安慰天下。</p>
<p>　　又《百官志》曰：太仆秩中二千石，掌车马。天子出，奉驾；大驾则驭。</p>
<p>　　《魏志》曰：国渊字子尼，迁太仆。居列卿位，布衣疏食，禄赐散之旧故宗族，以恭俭自守。</p>
<p>　　又曰：潘尼字正叔，侍中为太仆，造《乘舆箴》。</p>
<p>　　《汉旧仪》曰：太仆牧师诸苑三十六所，分布北边，以郎为苑监官。奴婢三万人，分养三十万头，择取给六厩，牛羊无数，以给牲牺。</p>
<p>　　《汉杂事》曰：石庆为太仆御出，上问车中几马，庆以策数马毕，举手曰："六马！"庆於兄弟中最为简易，而犹如此。</p>
<p>　　又曰：公孙贺以太仆为丞相，子敬声代为太仆。</p>
<p>　　《晋诸公赞》曰：郭展为太仆，留心於养生，是以厩马充牣；其后征吴，得以济事。</p>
<p>　　《唐书·官品志》曰：太仆卿位视黄门侍郎，统南马牧、左右牧、龙厩、内外厩丞。</p>
<p>　　○乘黄令</p>
<p>　　《六典》曰：乘黄令掌天子车辂，辨其名数与驯驭之法；丞为之贰。</p>
<p>　　《宋书》曰：乘黄令，晋官也。主乘舆金根车及安车、追锋诸众车马。</p>
<p>　　《齐职仪》曰：乘黄，兽名也。龙翼马身，黄帝乘之而仙，后人以名厩。</p>
<p>　　○厩令</p>
<p>　　《六典》曰：典厩令掌系饲马牛，给养杂畜之事；丞为之贰。</p>
<p>　　《汉书》曰：太仆属官有大厩、未央厩、象马三令，各五丞一尉。又车府、辂軨、骑马、骏马四令、丞；(晋约曰：汉仪注，大厩，名也，主马万匹也。)又龙马、闲驹、橐泉、(如淳曰：厩在橐泉宫下。)騊駼、承革五监长、丞；牧橐、昆蹄令丞。(应劭曰：橐，橐驼。昆蹄，好马名也。如淳曰：因以名厩也。)武帝太初元年，更名象马为桐马。(应劭曰：主乳马取其汁，桐洛之味酢可饮，因以名官相动。)</p>
<p>　　又曰：苏武为栘中监。(移中，厩名，音移。)</p>
<p>　　又曰：上官桀迁未央厩，上体不安，及愈，见马瘦，上怒曰："汝以我不复见马耶！"桀曰："圣体不安，日夜忧惧，意诚不在马。"言未卒，泣数行下，上以为忠。</p>
<p>　　《齐职仪》曰：诸厩有圉师、牧人，养马之官；校人，掌王之马正也。</p>
<p>　　○车府令</p>
<p>　　《六典》曰：车府令掌王公已下车骆，辨其名数及驯驭之法，丞为之贰。</p>
<p>　　《史记》曰：赵高为秦车府令。</p>
<p>　　《汉书·百官表》曰：太仆属官，有车府令一人，六百石；丞一人。</p>
<p>　　《东观汉记》曰：永平中，车驾出，信阳侯阴就干车骑突卤簿，车府令齐国徐匡就车收御者送狱，诏书谴匡，匡自系不出。吴良上书言："信阳侯骄慢，干突车骑，无大臣礼，大不敬。匡执法守正而下狱，臣恐陛下政化由是隳矣。"於是诏出匡，左迁为即丘长。</p>
<p>　　《齐职仪》曰：车府署，周有巾车典辂之职，辨五辂之制。</p>
</div>
</div>
<div class="bookvmiddle">
<a href="/guwen/bookv_15080.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15082.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
