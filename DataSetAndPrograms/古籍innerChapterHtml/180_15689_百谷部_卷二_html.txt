
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·百谷部·卷二_古诗文网
</title>
<meta content="○米《后汉书》曰：帝因西征隗嚣至漆。(漆县，属右扶风。)诸将多以王师之重，不宜远入险阻，计犹豫未决。会召马援夜至，帝大喜，引入，具以群议质之。援因说隗嚣将帅有土崩之势，兵进有必破之" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15689.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>百谷部·卷二</b></span>
<a href="javascript:PlayBookv(15689)" style="margin-left:5px;"><img alt="" height="16" id="speakerimgBookv15689" src="/img/speaker.png" width="16"/></a>
<span id="bookvPlay15689" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○米</p>
<p>　　《后汉书》曰：帝因西征隗嚣至漆。(漆县，属右扶风。)诸将多以王师之重，不宜远入险阻，计犹豫未决。会召马援夜至，帝大喜，引入，具以群议质之。援因说隗嚣将帅有土崩之势，兵进有必破之状。又於帝前聚米为山谷，指画形势，开示众军所从道径往来，分析昭然可晓。帝曰："虏在吾目中矣！"明旦遂进军，嚣众大溃。</p>
<p>　　又曰：献帝时，三辅大旱，帝避正殿请雨，遣使者洗囚徒，原轻系。(洗谓荡涤也。)是时，谷一斛五十万、豆麦一斛二十万，人相食啖，白骨委积。帝使御史侯汶出太仓米、豆，为饥人作麋粥，经日而死者无数。帝疑赈恤有虚，乃亲於御坐前量试作麋，乃知非实。(袁宏《汉记》曰：时敕侍中刘艾取米豆五升，於御前作糜，得满三孟。於是谓尚书曰："米豆五升，得麋三孟，两人委顿，何也？")使侍中刘艾出让有司。於是尚书令以下皆诣省阁谢，奏收侯汶考实。诏曰："未忍致汶于理，可杖五十。"自是之后，多得全济。</p>
<p>　　《宋书》曰：晋平王休祐，素无才能，强梁自用。大明之世，年尚少，未得自专，至是贪淫好财色。在荆州裒刻所在，多营财货。以短钱一百赋民，田登就求白米一斛，米粒皆令彻白，若有破折者，悉删简不受。民间籴此米一升一百，至时又不受米，评米责钱。凡诸求利，皆悉如此。</p>
<p>　　又曰：徐齐耕，晋陵人也。元嘉二十一年，大旱人饥。耕诣县陈辞，以米千斛助官振贷。县为言上，当时议以耕比汉卜式。诏书褒美，酬以县令。大明八年东土饥，东海严成、东莞王道益，各以私谷五百馀斛助官振恤。</p>
<p>　　《梁书》曰：任昉为新安太守，为政清省，吏民便之。卒於官，惟有桃花米二十斛，无以为敛。遗言："不许将新安一物还都。"</p>
<p>　　《南史》曰：孔觊后为司徒左长史，弟道存，代觊为后军长史、江夏内史。时东土大旱，都邑米贵，一升将百钱。道存虑觊甚乏，遣使载五百斛米饷之。觊呼使谓之曰："我在彼三载，去官之日，不办有路粮。卿至彼未几，那能便得此米？即可载还彼。"吏曰："自古已来，无有载米上水者。都下米贵，乞於此货之。"不听，吏乃载米而去。</p>
<p>　　《梁书》曰：庾诜尝乘舟从氵昱中山舍还，载米一百五十石，有人寄载四十石。及至宅，寄载者曰："君四十斛，我百五十斛。"诜嘿然不言，恣其取足。邻人有被执为盗见劾，妄疑诜。诜矜之，乃以书质钱二万，令门生诈为其亲，代之酬备。邻人获免，谢诜，曰："矜天下无辜，岂期谢也！"</p>
<p>　　又曰：张率嗜酒不事，於家务尤忘怀。在新安，遣家僮载米三千石还吴宅。及至，耗太多。率问其故，答曰："雀鼠耗。"率笑而言曰："壮哉，雀鼠！"竟不研问。</p>
<p>　　《南史·隐逸传》曰：陶潜为彭泽令。郡遣督邮至县，吏白应束带见之，潜叹曰："我不能为五斗米，折腰向乡里小人。"即日解印绶去职，赋《归去来》，以遂其志。</p>
<p>　　《后魏书》曰：崔浩自馔《食经》序，曰："余备位台铉，与参大谋，赏获丰厚，牛羊盖泽，货累巨万，衣则重锦，食必粱肉。远惟平生，思季路负米之时，可复得乎？故序遣文，垂示来世。"</p>
<p>　　《北史》曰：齐文宣帝崩，当朝文士各作挽歌十首，择其善者而用之。魏收、阳休之、祖孝征等不过得一二首，惟卢思道独有八篇，故时人称为"八美卢郎"。</p>
<p>　　《唐书》曰：李岘为京兆尹，所在皆著声绩。天宝十三载，连雨六十馀日。宰臣杨国忠恶其不附己，以雨灾归咎京兆尹，乃为长沙郡太守。时京师米麦踊贵，百姓谣言曰："欲得米粟贱，无过追李岘。"为其政得人心如此。</p>
<p>　　又曰：张万福为泗州刺史。魏州饥，父子相卖，饿死者接道。万福曰："魏州，吾乡里也，安可不救？"令其兄子将米百车往餧之。又使人於汴口，求魏人自卖者，给车牛赎而遣之。</p>
<p>　　又曰：阳城尝约其二弟云："吾所得月俸，汝可度吾家有几口，月食米当几何，买薪菜盐米凡用几钱，先具之，其馀悉以付酒媪，无留也！"未尝有所蓄积。</p>
<p>　　《说苑》曰：子路曰："负重道远者，不择地而休；家贫亲老者，不择禄而仕。昔者由事二亲之时，常食藜藿之实，而为亲负米百里之外。亲没之后，南游於楚，从车百乘，积粟万锺，累茵而坐，列鼎而食。愿食藜藿、为亲负米之时，不可复得也！枯鱼衔索，几何不蠹？二亲之寿，忽如过隙！草木欲长，霜露不停；贤者欲养，二亲不待。故曰家贫亲老，不择禄而仕也！"</p>
<p>　　《吕氏春秋》曰：孔子穷於陈、蔡之间，藜羹不糁，七日不尝粒。昼寝，颜回索米而而来，爨之几熟，孔子望见颜回攫其甑中而饭之。选间食熟，谒孔子而进食。孔子起曰："今者梦见先君，食洁欲馈。"回曰："不可。向者矣煤入甑中，回以为弃之则不可，置之则不洁，因攫而食之。"孔子叹曰："人所信者目也，而目犹不可信；所恃者心也，而心犹不足恃。弟子记之：知人固不易。"</p>
<p>　　《水经》曰：会稽有射的山，远望状若射侯，故谓射的。的之西有石室，名之为射堂。年登否，常占射的，以为贵贱之准。的明则米贱，的暗则米贵。故谚云：射的白，斛米百；射的玄，斛米千。</p>
<p>　　○麦</p>
<p>　　《毛诗·鄘·柏舟·桑中》曰：爰采麦矣，沫之北矣。</p>
<p>　　又《载驰》曰：我行其野，芃芃其麦。</p>
<p>　　又《思文》曰：思文后稷，克配彼天。立我蒸民，莫匪尔极，贻我来牟。(牟，麦也。)</p>
<p>　　《礼记·月令》曰：孟夏之月，天子以彘尝麦。孟春行冬令，则首种不入。(蔡邕《章句》曰：首种为宿麦也。)</p>
<p>　　《左传·桓公》曰：夏四月，郑祭足师师取温之麦。(温，周苏氏之地。)</p>
<p>　　又《文下》曰：鲁襄仲如郑，拜谷之盟。复曰："臣闻齐人将食鲁之麦。"</p>
<p>　　又《成上》曰：晋侯梦大厉，公召桑田巫，巫曰："不食新麦矣！"六月丙午，晋侯欲麦，使甸人献麦，召桑田巫，示而杀之。将食，张，如厕，陷而卒。</p>
<p>　　《春秋佐助期》曰：麦神，名含福，姓习。</p>
<p>　　《春秋说题辞》曰：麦之为言殖也。寝生，触冻而不息，精射刺直。故麦含芒，生且立也。</p>
<p>　　《尚书大传》曰：秋昏，虚星中，可以种麦。</p>
<p>　　《孝经援神契》曰：黑坟宜黍、麦。</p>
<p>　　《周书》曰：四月孟夏，王初祈祷于岱宗，乃尝麦于庙。</p>
<p>　　《史记》曰：箕子朝周，过故殷墟，咸生禾黍。箕子伤之，欲哭则不可，欲泣为其近妇人。乃作《麦秀》之诗，以歌咏之。其诗曰："麦秀渐渐兮，禾黍油油。"</p>
<p>　　《汉书》曰：武帝外事四夷，而民去本。董仲舒说上曰："《春秋》他谷不书，至於麦禾不成则书之。以此见圣人於五谷，最重宿麦。今关中俗不好种麦，愿陛下幸诏大司农，使关中民益种宿麦，无令后时。"</p>
<p>　　《东观汉记》曰：高凤，字文通，南阳苑人。诵读昼夜不绝。妻尝之田，暴麦於地，以竿授凤，令护鸟雀。凤受竿，诵经如故。天大雷暴雨流潦，凤留意在经，忽不视麦，麦随水漂去。</p>
<p>　　又曰：第五伦免归田，躬与奴共发株棘田种麦。</p>
<p>　　又曰：董宣为洛阳令，卒官。诏遣使视，惟见布被覆尸，妻子对哭，有大麦数斛。</p>
<p>　　又曰：邓禹平三辅，粮乏，王丹上麦二千斛。禹高其节义，表丹领左冯翊。</p>
<p>　　又曰：张堪为渔阳太守，劝民耕种，以致殷富。百姓歌曰："桑无附枝，麦穗两歧。张君为政，乐不可支。"</p>
<p>　　《续汉书》曰：羊续为南阳太守。妻与子秘往郡舍，续闭门不纳。妻自将秘行其资藏，惟布衾、弊裯，盐麦数斛。</p>
<p>　　又曰：桓帝时，童谣曰："小麦青青大麦枯，谁当获者？妇与姑。丈夫何在？西击胡。"(后西羌大至，抽丁以征之。)</p>
<p>　　袁山松《后汉书》曰：范丹，字史云，外黄人。使儿捃麦，得五斛。乡人尹台遗之一斛，属儿莫道。丹后知，即令并送六斛。言麦已杂，遂誓不取。</p>
<p>　　王隐《晋书》曰：王褒，字伟元。诸生有密为褒刈麦者，褒遂弃之。於是莫敢复佐。</p>
<p>　　《晋书·载记》曰：京兆杜洪窃据长安，自称晋征北将军，雍州刺史，戎夏多归之。符健密图关中，惧洪知之，乃伪爱石祗宫室，於枋头课所部种麦，示无西意。有知而不耕种者，健杀之以徇。</p>
<p>　　《晋起居注》曰：咸康三年，河北谣曰："麦入土，杀石虎。"</p>
<p>　　又曰：太康十年，嘉麦生扶风郿，一茎四穗，收实三倍。</p>
<p>　　崔鸿《十六国春秋·前凉录》曰：张骏九年，雨五稼谷于武威、敦煌，种之皆生，因名天麦。</p>
<p>　　又《前秦录》曰：初，符健闻桓温之来伐也，芟麦以待之。故温掠无所得，军人大饥。</p>
<p>　　又曰：新罗王遣使贡其方物，在百济东，去长安九千八百里，其人食麦。</p>
<p>　　又《前凉录》曰：永嘉元年，嘉麦一茎九穗，生姑臧。</p>
<p>　　《三国典略》曰：李岳，字祖仁，官至中散大夫。尝为门客所说，举钱营生，广收大麦，载赴晋阳，候其寒食，以求高价。清明之日，其车方达。又从晋阳载化生向邺城，路逢大雨，并化为泥。息利既少，乃至贫迫。当世人士莫不笑之。</p>
<p>　　《陈书》曰：侯景乱时，吴明彻有粟麦三千馀斛，而邻里饥馁，乃白诸兄曰："今人不图久，奈何不与乡里共此？"於是计口平分，同其丰俭。群盗闻而避焉，赖以存者甚众。</p>
<p>　　《后周书》曰：大象末，有强练师以无底囊历长安市告乞。市人以米麦遗之，随即漏地。人或问其故，强练曰："但令诸人见盛空耳！"及隋初，迁都龙首山，长安遂空矣。</p>
<p>　　《隋书》曰：张文诩隐居，尝有人夜中窃刈其麦者，见而避之。盗因感悟，弃麦而谢。慰谕之，自誓不言，固令持去。经数年，盗者向乡人论之，始为远近所悉。邻家筑墙，心有不直，文诩因毁旧堵以应之。</p>
<p>　　《唐书》曰：开元十三年，河南府寿安县人刘怀家有大麦六亩先熟，与众麦殊色，其中有两歧、三歧、四歧、六歧者。</p>
<p>　　又曰：元和九年六月三日，宰臣武元衡为盗所害。先是，长安谣曰："打麦麦打，三三三。"既而旋其袖，曰："舞了也。"解者谓：打麦者，打麦时也；麦打者，盖谓暗中突击也；三三三，谓六月三日也。舞了者，谓元衡之卒也。</p>
<p>　　又曰：西安国，每十月，令巫者赍肴诣山中，散糟麦於空，犬咒呼鸟，俄而鸟如鸡飞入巫者之怀。因割腹而视之，每有一谷，来岁必登；若有霜雪，必有灾异。其俗信之，名为鸟卜。</p>
<p>　　又曰：吐谷浑，地气大寒，不生秔稻，有麦稞麦，豆、小麦，荞麦。</p>
<p>　　《庄子》曰：大儒以《诗》、《礼》发冢，小儒曰："口中有珠。《诗》曰：青青之麦，生於陵陂。生不布施，死何含珠为？"</p>
<p>　　《淮南子》曰：济水通和而宜麦。</p>
<p>　　又曰：三春之月，天子衣青衣，乘青龙，食麦与羊。</p>
<p>　　《秦子》曰：孔文举为北海相，有人母病差，思食新麦，家无，乃盗邻熟麦而进之。文举闻，特偿之。</p>
<p>　　《家语》曰：宓子贱为单父宰，百姓化之。齐人攻鲁，道由单父。父老谓曰："麦已熟矣，今齐寇至，不及人人自收其麦，请放民，皆使出获傅郭之麦，可以益粮，且不资寇。"三请而宓子不听。俄而寇逮于麦。季孙闻之怒，使人让之，密于蹵然曰："今兹无麦，明年可树。若使不耕者得获，是民乐有寇也。且单父一岁之麦，於鲁不加强，丧之不加弱。使民有自取之心，其疮必数世不愈。"季孙闻之，赧然愧曰："地若可入，吾岂忍见宓子哉！"</p>
<p>　　《广雅》曰：大麦，麰也；小麦，麳也。</p>
<p>　　《吕氏春秋》曰：得时之麦，长〈禾向〉而颈墨，二七以为行，西服薄穗而赤色，称之重，食之致香以息，使人肥且有力。</p>
<p>　　《范子计然》曰：东方多麦，南方多稷，西方多麻，北方多菽，中央多禾，五土之所宜也。</p>
<p>　　《说文》曰：麦，芒谷，秋种厚埋，故谓之麦。麦，金也。金王而生，火王而死。从"来"，有穗者，从"攵"；(思惟切。)来，周所受来牟也。一麦二缝，象其芒剌之形，天所来也；麧，(音纥)坚麦也；〈麦贞〉，(音琐)小麦屑核也；〈麦差〉，磨麦也；〈麦啇〉，麦核屑也，十三斤为三斗，从"麦"，"啇"声；麷，煮麦也；麮，麦白煮也；稍，麦茎也。</p>
<p>　　《广志》曰：虏小麦，其实大麰，似大麦形，有二缝，〈禾宛〉麦，似大麦，出凉州；旋麦，三月种，八月熟，出西方；赤麦，赤而肥，出郑县。有半夏小麦，有秀芒大麦，有黑穬麦。</p>
<p>　　《吴氏本草》曰：大麦，一名穬麦，五谷之盛。无毒，治消渴，除热益气，食蜜为使。麦种，一名小麦，无毒，治利而不中。</p>
<p>　　《氾胜之书》曰：凡田六道，种麦为首。"子欲富，黄金覆"，谓曳柴壅麦根也。夏至后七十日，寒地可种宿麦。</p>
<p>　　又曰：麦早种穗强而有节，晚种穗小而少实。渍麦种以酢浆，无虫。冬雪止，掩其雪，勿从风飞去，则麦耐旱。</p>
<p>　　崔寔《四民月令》曰：六月初伏，荐麦、瓜於祖祢。</p>
<p>　　《陈留耆旧传》曰：高顺，字孝父，敦厚少华。子式，至孝。蝝蝗为灾，不食式麦。</p>
<p>　　《英雄记》曰：吕布令韩暹、杨奉取刘备地麦，以为军资。</p>
<p>　　《曹瞒传》曰：太祖曾行麦中，令士卒无败麦，犯者死。骑士皆下马，持麦以相付。太祖马腾入麦中。太祖曰："孤为军帅，不可杀，请自刑。"因援剑割发以置地。</p>
<p>　　《诸葛恪别传》曰：孙权尝飨蜀使费祎，祎停食〈麦并〉，索笔作《麦赋》，恪亦请笔作《磨赋》咸称善。</p>
<p>　　《西域诸国志》曰：天竺以十一月六日为冬至，则麦秀；十二月十六日为腊，则麦熟。</p>
<p>　　《博物志》曰：啖麦令人多力。</p>
<p>　　又曰：近世有田夫至巧，削木为麦，入市粜之。籴者无疑，归磨乃觉非麦。</p>
<p>　　《搜神记》曰：麦之为蛱蝶，由干湿也，尔则万物之变皆有也。农夫止麦之化者，区之以灰；圣人理万物之化者，济之以道。</p>
<p>　　孔融《教高密令》曰：高密侯国笺言：郑国增门之崇，令容高车结驷之路；出麦五斛，以酬执事者之劳。</p>
</div>
</div>
<div class="bookvmiddle">
<a href="/guwen/bookv_15688.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15690.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
