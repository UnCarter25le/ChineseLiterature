
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
西夏书事·卷三十九_古诗文网
</title>
<meta content="宋宁宗庆元元年、夏天庆二年春正月，使贺金正旦。使人为武节大夫王彦才、宣德郎高大节。夏四月，贡马于金，不受。金故事：西北诸国岁贡马八百区。时完颜宗道除西北路招讨使，辞不受。诸部皆免。" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_19105.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>卷三十九</b></span>
<a href="javascript:PlayBookv(19105)" style="margin-left:5px;"><img alt="" height="16" id="speakerimgBookv19105" src="/img/speaker.png" width="16"/></a>
<span id="bookvPlay19105" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e5%90%b4%e5%b9%bf%e6%88%90">吴广成</a></p>
<div class="contson">
<p>　　宋宁宗庆元元年、夏天庆二年春正月，使贺金正旦。</p>
<p>　　使人为武节大夫王彦才、宣德郎高大节。</p>
<p>　　夏四月，贡马于金，不受。</p>
<p>　　金故事：西北诸国岁贡马八百区。时完颜宗道除西北路招讨使，辞不受。诸部皆免。纯佑遣使谢。</p>
<p>　　秋九月，使贺金天寿节。</p>
<p>　　故事：夏使如金，至会同馆，金主遣使抚问，使人依例书送以礼物。是时金用兵北方，军务旁午，抚问使颇索货贿。使人武节大夫宋克忠、宣德郎吴子正正言折之，乃止。</p>
<p>　　冬十月，金使贺生日。</p>
<p>　　使臣尚书左司郎中粘割胡上。</p>
<p>　　庆元二年、夏天庆三年春正月，使贺金正旦。</p>
<p>　　使人武节大夫员元亨、宣德郎元叔。金制：贺正使于十二月二十九日入见。上年十二月己卯立春，金主命于前二日丁丑先见，俟至正旦行贺礼。</p>
<p>　　夏五月，金使来横赐。</p>
<p>　　使臣尚药局副使粘割忠。</p>
<p>　　秋九月，使贺金天寿节。</p>
<p>　　先是，金主敕夏使与高丽使入见敷奏，令新设各国通事具公服与閤门使上殿监听。使人武节大夫同崇义、宣德郎吕昌邦等遵新制奏告。</p>
<p>　　冬十月，金使贺生日。</p>
<p>　　使臣国子监丞乌古论达吉不。</p>
<p>　　十二月，越王仁友卒，降封其子安全为镇夷郡王。</p>
<p>　　仁友，仁孝族弟，深沉有器度。初封郡王，任得敬擅权，志危国本，诬杀宗亲。仁友深自韬晦，口不言国事。及仁孝谋诛得敬，阴奉命诱执任得聪、任得仁等，得敬势孤，乃伏诛，以功封越王。至是卒，子安全天资暴狠，心术险鸷，上表诵先世功，冀嗣爵。纯佑不许，封镇夷郡王，安全由是生怨。</p>
<p>　　庆元三年、夏天庆四年春正月，使贺金正旦。</p>
<p>　　使人武节大夫嵬名世安、宣德郎李师广。世安，夏宗室，官至御史大夫，廉约清峻，丝毫不妄取，刻厉若贫士，卒后庐舍萧然，仅庇风雨而已。</p>
<p>　　秋九月，使贺金天寿节。</p>
<p>　　使人为武节大夫罗移守忠、宣德郎王彦国。</p>
<p>　　复置保安、兰州榷场。</p>
<p>　　纯佑遣知兴庆府事李德冲、枢密直学士刘思问奏告，请复榷场。金主许复二市。寻遣殿前太尉李嗣卿、知兴庆府事高崇德奉表谢。</p>
<p>　　冬十月，金使贺生日。</p>
<p>　　使臣礼部员外郎蒙括仁本。</p>
<p>　　庆元四年、夏天庆五年春正月，使贺金正旦。</p>
<p>　　己亥朔，日食。金主改辛丑日入贺，谕有司：凡馆接伴与奉使者，毋以语言相胜，务存大体。使人武功大夫隗敏修、宣德郎钟伯达，馆燕益谦牧尽礼。</p>
<p>　　夏四月，以刘忠亮为南院宣徽使。</p>
<p>　　忠亮质直端重，有大臣体。镇夷郡王安全渐干政，忠亮正色立朝，临事是非不稍回折。安全诱以甘言，忠亮曰：“是饵吾也”。终不顾。先安全篡一年卒，临终谓子思义曰：“吾不能为国纾难，负恩多矣。宣布衣入棺，以志吾恨。”思义遵遗命，亦不复仕。</p>
<p>　　秋九月，使贺金天寿节。</p>
<p>　　使人为武节大夫折移俊、宣德郎罗世昌。</p>
<p>　　冬十月，金使贺生日。</p>
<p>　　使臣客省使移剌郁。</p>
<p>　　庆元五年、夏天庆六年春正月，使贺金正旦。</p>
<p>　　故事：夏使如金，至燕宾馆更衣，由宜照门入，馆伴及书表牵拢官在路迎候，邀入会同馆，谓之聚厅。使者与馆伴交衔毕，然后相见，三节人从以次互相参拜。是时，金主易馆名“恩华”，所经桥道先期修治，赐酒、赐果皆从厚。使人武节大夫李庆源、宣德郎邓昌祖入见，金主悉慰劳之。</p>
<p>　　夏五月，金使来横赐。</p>
<p>　　使臣宿直将军徒单仲华。</p>
<p>　　秋九月，使贺金天寿节。</p>
<p>　　使人武节大夫纽尚德昌、宣德郎李公达。</p>
<p>　　遣使如金谢横赐。</p>
<p>　　使人殿前太尉乃令思聪、枢密直学士杨德先。</p>
<p>　　冬十月，金使贺生日。</p>
<p>　　使臣兵部郎中完颜撒里合。</p>
<p>　　庆元六年、夏天庆七年春正月，太后罗氏疾，因贺正使求医于金。</p>
<p>　　夏国鲜医药，有疾但占筮，令厮者送鬼或迁他室，谓之闪病。俗以巫为厮也。罗氏病头风，久不愈。纯佑遣武节大夫连都敦信等至金贺正，附奏求医。金使太医时德元、王利贞来治，并赐药物。</p>
<p>　　秋八月，遣使如金谢。</p>
<p>　　纯佑以母疾愈，遣南院宣徽使刘忠亮、知兴庆府事高永昌如金谢恩。</p>
<p>　　九月，使贺金天寿节。</p>
<p>　　使人为武节大夫连都敦信、宣德郎丁师周。</p>
<p>　　冬十月，金使贺生日。</p>
<p>　　使臣宿直将军完颜观音奴。纯佑使左金吾卫上将军野遇思文、知兴庆府事田文徽往谢。</p>
<p>　　嘉泰元年、夏天庆八年春正月，使贺金正旦。</p>
<p>　　使人为武节大夫卧德忠、宣德郎刘筠国。</p>
<p>　　秋九月，使贺金天寿节。</p>
<p>　　使人为武节大夫柔思义、宣德郎焦思元。</p>
<p>　　冬十月，金使贺生日。</p>
<p>　　使臣刑部员外郎完颜纲。故事：馈金使礼物，视诏书几道为多寡。是时纲赍三诏至，纯佑厚馈之。</p>
<p>　　十一月，金人浚濠入界，诘之，不报。</p>
<p>　　金群牧使耶律德寿叛，金主遣将斩之，恐其余党复扰，集民夫浚边界濠堑，东自高丽，西连夏境，列屯数千里。纯佑怒其入界，遣使诘之。金人不报。</p>
<p>　　嘉泰二年、夏天庆九年春正月，使贺正旦。</p>
<p>　　使人武节大夫白克忠、宣德郎苏夤孙。</p>
<p>　　夏四月，甘州守曲也怯律子察罕入于蒙古。</p>
<p>　　察罕，初名益德。其母甘州守臣曲也怯律妾，方妊，不容于嫡，以配掌牛群者及里木。生，稍长，及里木挈至北方。牧羊于野，植杖于地，脱帽置杖端而拜。蒙古部长铁木真过而问之，对曰：“独行则帽在上而尊，二人行则年长者尊，今独行，故致敬于帽。且闻有大官至，先习礼仪耳。”铁木真挈以归，赐蒙古姓，给事内廷，授及里木牧马职。</p>
<p>　　秋九月，使贺金天寿节。</p>
<p>　　使人为武节大夫天籍辣忠毅、宣德郎王安道。</p>
<p>　　冬十月，金使来贺生日及横赐。</p>
<p>　　使臣宿直将军纥石烈毅，时与瀛王府司马独吉温先后至。纯佑遣殿前太尉李建德、知兴庆府事杨绍直往谢。</p>
<p>　　嘉泰三年、夏天庆十年春正月，使贺金正旦。</p>
<p>　　使人武节大夫崔元佐、宣德郎刘彦辅。</p>
<p>　　三月，策士，赐宗室遵顼进士及第。</p>
<p>　　遵顼，齐王彦忠子。彦忠材器英敏，善骑射，饶武略，遇事敢为。任得敬害其能，中以蜚语，贬守凉州。在郡有政绩，蕃、汉畏怀。得敬诛，召入为马步军太尉。卒，谥忠武。遵顼端重明粹，少力学，长博通群书，工隶篆。纯佑廷试进士，唱名第一，令嗣齐王爵。未几擢大都督府主。</p>
<p>　　秋九月，使贺金天寿节。</p>
<p>　　使人武节大夫{少}德元、宣德郎高大亨。大亨与兄大节、大伦并奉使金国，金人号为“三俊”。史臣曰：“西夏子弟多贤俊，国亡后，元主访求河西遗逸，至形之诏谕，良有以也。”</p>
<p>　　冬十月，金使贺生日。</p>
<p>　　使臣蓟州刺史完颜太平。</p>
<p>　　嘉泰四年、夏天庆十一年春正月，使贺金正旦。</p>
<p>　　使人武节大夫梅讹宇文、宣德郎韩师正。</p>
<p>　　秋八月，夏州豕生麟。</p>
<p>　　麟一身二首，州民以献。安全使人占之，云“一国两主兆也”。安全喜，遂蓄篡谋。</p>
<p>　　九月，使贺金天寿节。</p>
<p>　　使人武节大夫李德广、宣德郎韩承庆。</p>
<p>　　冬十月，金使贺生日。</p>
<p>　　使臣提点尚衣局完颜燮。</p>
<p>　　十一月，白气亘天。</p>
<p>　　贯东井、舆鬼之次。</p>
<p>　　开禧元年、夏天庆十二年春正月，使贺金正旦。</p>
<p>　　天大雪。越日，金主御衍庆宫受朝。使人武功大夫野遇惟德、宣德郎高大伦同宋、高丽使入贺。</p>
<p>　　三月，太白昼见。</p>
<p>　　日者云“主兵乱”。</p>
<p>　　蒙古初来侵，破力吉里寨。</p>
<p>　　蒙古铁木真之先曰孛端叉儿，母为阿兰果火，孛端叉儿生而状貌奇异。其后，子孙蕃衍，各自为部，居乌桓北，与畏罗乃蛮九姓回鹘故城和林接壤，世奉贡于辽、金，而总隶于鞑靼。九传至也速该，并合诸部，益盛大。攻塔塔尔部，获其部长铁木真。还至跌里温盘陀山生子，因名焉。也速该卒，铁木真幼。族人泰赤乌合七部三万人攻之，铁木真与母月伦分所部为十三翼纵击，大败泰赤乌，悉降其所部。未几，塔塔尔叛金，铁木真自斡难河会金师灭之，以功授察兀秃鲁，犹中国之招讨使也。又与乃蛮部战于帖麦核川，杀其酋长太阳罕，余众溃走。铁木真益强。至是，引将怯古里秃、耶律阿海等部兵，入河西攻力吉里寨，破之，纵兵躏瓜、沙诸州。纯佑不敢拒。</p>
<p>　　按：蒙古地处北方，与夏境辽远，千里兵行，士有饥色。纯佑闻兵入境，或整众以挫其锐，或设伏以邀其归。蒙古虽强，应知顾忌。奈何任其蹂躏，绝不以一矢相加遗？始即示之以弱，何怪后日之更举乎！故书“初”，以见夏国之亡兆于此。</p>
<p>　　夏四月，蒙古兵还，掠落思城。</p>
<p>　　蒙古主以天暑将盛，引兵还，经落思城，大掠人畜去。</p>
<p>　　六月，天鸣有声。</p>
<p>　　在西南方。己巳，荧惑犯太微右执法。群臣上章请赦。</p>
<p>　　更兴庆府为中兴府。</p>
<p>　　纯佑以蒙古兵退，修复被兵诸城堡，大赦境内，改兴庆为中兴府。</p>
<p>　　秋九月，使贺金天寿节。</p>
<p>　　先是，金使来横赐。纯佑遣武节大夫赵公良、宣德郎米元懿贺节，并遣殿前太尉乃令思聪、知中兴府通判刘俊德往谢。</p>
<p>　　黑云起西北方。</p>
<p>　　间赤色如火，次及西南，有白气贯其中，每至夜四更乃散。</p>
<p>　　冬十一月，遣兵攻蒙古，不战而还。</p>
<p>　　纯佑闻蒙古侵金，与河东监军完颜天骥相持，乘虚以兵入其境。行数日，无所得，谍报蒙古已败金兵，回师来救，乃还。</p>
<p>　　开禧二年、夏天庆十三年春正月，使贺金正旦。</p>
<p>　　使人武节大夫纽尚德、宣德郎郑勖。</p>
<p>　　镇夷郡王安全废其主纯佑自立，改元应天。</p>
<p>　　安全久专国政，是月二十日，与纯佑母罗氏废纯佑自立，改天庆十三年为应天元年。</p>
<p>　　按：纯佑之废，罗氏有力焉。独书“安全”，诛主谋也。安全素操国政，久蓄异谋，即无罗氏，其能免篡逆之事乎？故专罪之。</p>
<p>　　三月，故主纯佑暴卒于废所。</p>
<p>　　年三十，在位十四年，改元一，谥曰昭简皇帝，庙号桓宗，墓号庄陵。</p>
<p>　　按：国君善终者不地，弑则书地。考《宋史》载，纯佑废，遂卒；《金史》纯佑既废，再阅月死于废所，皆无异词也。然无罪被废，废不久而死，与弑何殊？书“暴卒”、书地，春秋诛意法也。</p>
<p>　　论曰：纯佑仁慈恭俭。在位十四年，四郊鲜兵革之患，国中无水旱之虞。盖西夏小邦，但能循旧章，安无事，已称善守矣。即其宫闱间，未闻失德。乃以宗孽擅权，失爱母氏，位遭幽夺，身死废所，哀哉！后罗氏表中訾其不能嗣守，其中委曲，史少明文，亦千古疑案也。</p>
<p>　　夏六月，罗氏为安全请封于金，金遣使诘之。</p>
<p>　　罗氏遣御史大夫罔执中奉表至金，言纯佑不能嗣守，与大臣议立安全，请赐封册。执中朝辞私问馆伴官：“奏告事诏许否？”馆伴官曰：“此不当问也。”执中曰：“明日当问诸客省使，若又不答，则升殿奏请。”客省使以闻，金主遂遣使诘罗氏废立之故。</p>
<p>　　按：安全内蛊罗氏，隐遂篡谋，显求封册。方谓其恶莫知，金使一诘，虽不能明正其罪，亦足使乱臣贼子惧矣！</p>
<p>　　秋七月，金使册安全为夏国王。</p>
<p>　　罗氏复奉表，饰辞陈请。金主始遣朝议大夫、尚书左司郎中温迪罕思敬、太常少卿黄震，册安全为夏国王。安全待金使加礼。</p>
<p>　　冬十二月，遣使如金谢封册。</p>
<p>　　使人御史大夫谋宁光祖、翰林学士张公甫。</p>
<p>　　开禧三年夏应天二年春正月，使贺金正旦。</p>
<p>　　使人为武节大夫隈敏修、宣德郎邓昌福。</p>
<p>　　秋七月，遣使如金赎人口。</p>
<p>　　金主诏边吏细核，尽赎放还夏国，有藏匿者以违制论。</p>
<p>　　九月，使贺金天寿节。</p>
<p>　　使人武节大夫罗移思忠、宣德郎安礼，与高丽使卫尉少卿徐光会。金有司奏：“大定初，宋未请和，夏、高丽使者赐曲宴，今请依大定故事。”金主从之。</p>
<p>　　蒙古来伐。</p>
<p>　　蒙古主闻安全废主自立，遣兵攻之，取斡罗孩城。</p>
<p>　　按：前书“侵”，兹书“伐”，何？恶安全也。</p>
<p>　　冬十二月，金使贺生日。</p>
<p>　　使臣符宝郎乌古论福龄。安全遣殿前太尉习勒遵义、枢密都承旨苏寅孙往谢。</p>
<p>　　按：金贺生日使止此。</p>
<p>　　嘉定元年、夏应天三年春正月，使贺金正旦。</p>
<p>　　使人武节大夫浑光中、宣德郎梁德懿。光中，枢密都承旨进忠弟，历官参知政事；德懿后为翰林学士。</p>
<p>　　二月，蒙古兵还。</p>
<p>　　蒙古兵驻斡罗孩城，四出侵掠。安全集右厢诸路兵以拒。蒙古主见夏国兵势尚盛，不敢骤进，逾五月，粮匮引还。</p>
<p>　　附：《金史·交聘表》：泰和八年三月，夏枢密使李元吉、观文殿大学士罗世昌等来奏告。</p>
<p>　　按：奏告何事，《纪》、《传》无考。</p>
<p>　　秋七月，大稔。</p>
<p>　　时诸路旱蝗，河南高田种不入土，中国与金地荒歉者多，惟夏国及北方稻麦皆大熟。</p>
<p>　　按：大稔，瑞应也。而见于安全之世，是犹春秋鲁桓之有年、宣之大有年也。</p>
<p>　　冬十月，使贺金天寿节。</p>
<p>　　时金与中国交兵，移天寿节于十月十五日。安全遣武节大夫李世昌、宣德郎米元杰往贺。元杰，秘书少监元懿弟。</p>
<p>　　附：《金史·交聘表》：冬十月，夏参知政事浪讹德光、光禄大夫田文徽等来奏告。《章宗纪》：冬十月，夏国有兵，遣使来告。意所告蒙古兵也。考《元史·太祖纪》：二年秋，帝征西夏。三年春，至自西夏。四年春，帝入河西。是三年自夏及秋，元未尝用兵于夏，不知何以有告。《金史》疑误。</p>
</div>
</div>
<div class="bookvmiddle">
<a href="/guwen/bookv_19104.aspx">上一章</a>
<a href="/guwen/book_240.aspx" style="border:0px;line-height:27px; height:27px;">目录</a>
<a href="/guwen/bookv_19106.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
