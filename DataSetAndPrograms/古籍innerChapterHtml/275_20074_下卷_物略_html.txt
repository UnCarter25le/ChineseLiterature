
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
投笔肤谈·下卷·物略_古诗文网
</title>
<meta content="［题解］物略者，凡飞潜动植，有形之物之大略也。上篇言方术幻术当知，此篇言天下之物，凡可资于军中之用者，亦所当知。庶明于心者利于行，有胜而无败也。故以《物略》为第十一。98、天下之物" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_20074.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>下卷·物略</b></span>
<a href="javascript:PlayBookv(20074)" style="margin-left:5px;"><img alt="" height="16" id="speakerimgBookv20074" src="/img/speaker.png" width="16"/></a>
<span id="bookvPlay20074" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e4%bd%95%e5%ae%88%e6%b3%95">何守法</a></p>
<div class="contson">
<p>　　［题解］物略者，凡飞潜动植，有形之物之大略也。上篇言方术幻术当知，此篇言天下之物，凡可资于军中之用者，亦所当知。庶明于心者利于行，有胜而无败也。故以《物略》为第十一。</p>
<p>　　98、天下之物理，有相生者，有相克者，有相感者，有相成者，有相制者，有相胜者；有言其性体者，有言其声气者，有言其形势者，有言其作用者。杂然并撰，分类别行，凡有利于兵之事者，不可胜穷也，姑举大略言之。</p>
<p>　　［批评］此篇所载虽云物略，实巨细精粗咸备。将能由此而推极之，则用无不利矣。</p>
<p>　　［原注］此总明万物无穷，惟举大略。撰，具也。类，相同也，行，等列也。</p>
<p>　　99、圆者易转，方者易置，欹者易仆，直者易植，窍者易浮，锐者易刺，牝者易变，牡者易入，刚者易折，柔者易曲。此皆物理之常，无足为异。</p>
<p>　　［原注］此先举理之常，人所能知者，后则言相生等类也。</p>
<p>　　100、金火相守则流。</p>
<p>　　［原注］金流者，火克之也。</p>
<p>　　101、火木相得则炎。</p>
<p>　　［原注］木能生火，故火得木，则必相成而炎烧也。</p>
<p>　　102、以金击石则火，以木钻木则燃。</p>
<p>　　［原注］击则势猛，故火生。钻则薰灼，故火燃。</p>
<p>　　103、又若火遇风则炽，遇水则灭。水遇寒则结，遇火则竭。</p>
<p>　　［原注］火炽因风者，相成也；灭因水者，相克也。水结因寒者，相成也；竭因火者，火多胜水之少也。</p>
<p>　　104、火虚则不燃，实则易烬。水流则不腐，止则易温。</p>
<p>　　［原注］火虚不燃，即穴不燎毛，吹不烧烛也。烬，焚尽之余也。水流则动，故不腐臭，止则停滞，故易于温暖。又传弱者不能行舟载物。</p>
<p>　　105。下火既炎，则上火益焰。下流既远，则上流自缓。</p>
<p>　　［原注］火性炎上，故下炎者上益盛，水性润下，故下流者上自缓。</p>
<p>　　106、此五行之本体然也。</p>
<p>　　［原注］结言上所论者，皆金木水火本体自然。</p>
<p>　　107、故以火焚石者，激之而后裂。以水灌城者，决之而后倾。</p>
<p>　　［原注］此言用水火者，虽能伤害，然必借势行之，方可成功。不激则石未崩裂，不决则城不倾颓也。</p>
<p>　　108、是以备水攻者，当防其上流。御火攻者，当断其上风。</p>
<p>　　［原注］防上流者，惧敌之决水也。断上风者，惧敌之乘风也。然防之，犹不若先居上流者之为得。断之，犹不若不近草莽之为安。不得已而一时遇敌，防之断之可也。</p>
<p>　　109、盖火可扑也，亦可煽也。水可壅也，亦可导也。此水火者所以济攻而非专攻，所以攻人而亦虑人之反攻也。</p>
<p>　　［原注］火可煽起，水可壅至，故能济吾之攻；亦可扑灭，可导流，则不当专恃以攻也。虑人之反攻者，盖风候无常，彼我之地势相似也。如刘元进攻王世充，因风纵火，俄而风回，反被烧死。智伯约韩、魏决水灌晋阳，既而赵杀守堤吏，反受灌以亡。故当虑也。</p>
<p>　　110、天下之物，犹有入火不焚者，入水则沉；入水不溺者，入火则化。欲制其用者，亦不可不利导之也。</p>
<p>　　［原注］此言物之利于水火不同，因势而用者，方得其利，故亦附于水火之末。</p>
<p>　　111、向月窥林者暗，背月窥林者明，此光影之相乘也。故备夜战者，以火烛敌，常使我隐而敌见也。</p>
<p>　　［原注］以火烛敌，即《虎韬。必出章》云：“设云火远候，必依草木、丘墓、险阻”意。盖我隐而伏，则敌莫测；敌形外见，我可击之也。</p>
<p>　　112、顺风而飞则翼张，逆风而行则肩竦，此顺逆之相反也。故惊尘突烟，借施之，虽百万之众可奔也。</p>
<p>　　［原注］此与上“御火攻当断上风”意互相发。盖惊尘突烟，人之所苦。顺风固可以迷敌，而我值逆风亦当知防也。</p>
<p>　　113、甓口藏声，室隙传响，此声闻之相通也。故谷口语如附耳，山头语如对面。而山谷之应声，亦可资之以助兵威也。</p>
<p>　　［原注］即山谷之应声，可助兵威，则军中之钲鼓当多设，亦可推矣。</p>
<p>　　114、螩见谶旱，鹊呼多晴，鸠暮鸣则雨，鸢朝戾则风；半体之鱼虽死，悬其波可以知海潮之信者，此气之相感也。</p>
<p>　　［原注］此言天之旱晴风雨，地之海潮消长，不但考于阴阳等书，可以预卜，物类亦有先知也。螩，庸，状如黄蛇，鱼翼，出入有光，见则大旱，出《山海经》。</p>
<p>　　115、磁石引针，汞汁熔锡，鼋脂得火则销铁，柏膏遇焰则烁石，桦木燃灯遇风不灭，樟脑髜火近衣不焚者，此性之自然也。</p>
<p>　　［原注］汞汁，即今之水银。樟脑，一云韶脑。</p>
<p>　　116、火晶向日则燃艾，煅石入井则起雷，火焚鸡羽而风飙生，铁入蛟潭而雷雨至。此形之相击，而理亦相通者也。</p>
<p>　　117、金杯注酒，遇鸩则焰生。银箸尝食，遇毒则色变。饮酒入瘴乡，则烟岚不染。列炬过深涧，则阴气不侵。此物相胜也。</p>
<p>　　［原注］鸩，毒鸟，食蛇，以羽画酒，饮之即死。瘴乡，如今之两广也。烟岚，山之毒气，饮酒则血行气盛，故不染。炬，火燎也。火属阳明，故阴湿之气不能侵及。</p>
<p>　　118、角烟弥山，可怖山兽。蘜烟覆水，可制水蛩。野葛之毒，解于蕹菜。鸩羽之毒，解于犀角。此物之相制也。</p>
<p>　　［原注］蘜，《尔雅》注云：即秋华菊也。蛩蛩，巨虚，兽名，一曰蝉蜕也。野葛，蔓草，根有毒；菜叶作汁，可制治之。鸩，解见上。犀，兽名，毛如豕，蹄有甲，头如马，有三角，鼻上食角短，头上额上角长，角上白缕直至端者，曰“通天犀”，食之可治鸩毒。</p>
<p>　　119、肉可晒之以作糗，谷可庾之以为粮，鱼可干之以备羹，乳可取之以供酪。在山有榛栗之实，在水有菱芡之米，皆可采之以济饥者。此物之有用也。</p>
<p>　　［原注］糗，干也。谷，五谷也。庾，在野小仓名。乳，诸畜之乳也。酪，夷虏之酒名，用畜乳为之者。</p>
<p>　　120、社狸之足，可制鞗革。牦牛之尾，可著旌竿。牛马之胞，可作浮具。狼、驼之粪，可备烽烟。此以无用为有用也。</p>
<p>　　［原注］社狸，野猫也。鞗革，其皮可饰辔也。狼、驼粪，烧烟不散，直上甚高，故边堠用之以传警息。</p>
<p>　　121、妖狐巨狸之迹，踵之可以渡河冰。野马黄羊之踪，循之可以得水道。以至驼足之所据，蚁垤之所筑者，可即之而知伏泉。此因物之灵以为用也。</p>
<p>　　［原注］狐狸性多疑，遇冰则贴耳听之，无声方过，故有其迹者，冰必坚厚而可渡。水道伏泉亦此类。大抵蠢动含灵，无非物性，故因之而可知。</p>
<p>　　122。是以知兵之士，察物之理，究物之用，总括其利，不遗微小，则虽百万之众无所穷，千里之远无所困。</p>
<p>　　［原注］此通前而言。物之无穷如此，能察理用之，则必皆得其利，故可以统众而远征。不知兵者，厌为微小而昧之，安足以济其用哉？</p>
</div>
</div>
<div class="bookvmiddle">
<a href="/guwen/bookv_20073.aspx">上一章</a>
<a href="/guwen/book_275.aspx" style="border:0px;line-height:27px; height:27px;">目录</a>
<a href="/guwen/bookv_20075.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
