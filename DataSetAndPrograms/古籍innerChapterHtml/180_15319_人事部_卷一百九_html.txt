
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">

<html xmlns="http://www.w3.org/1999/xhtml">
<head><meta content="no-siteapp" http-equiv="Cache-Control"/><meta content="no-transform " http-equiv="Cache-Control"/><meta content="text/html; charset=utf-8" http-equiv="Content-Type"/><title>
太平御览·人事部·卷一百九_古诗文网
</title>
<meta content="○乐《说文》曰：乐，极也，欢也。《易》曰：乐天知命，故不忧。《毛诗》曰：王在在镐，凯乐饮酒。《礼记》曰：傲不可长，欲不可从，志不可满，乐不可极。又曰：乐者乐也，君子乐得其道，小人乐" name="description"/>
<script type="text/javascript">
        if ((navigator.userAgent.match(/(phone|pad|pod|iPhone|iPod|ios|iPad|Android|Mobile|BlackBerry|IEMobile|MQQBrowser|JUC|Fennec|wOSBrowser|BrowserNG|WebOS|Symbian|Windows Phone)/i))) {
            window.location.href = "https://m.gushiwen.org/guwen/bookv_15319.aspx";
        } else {

        }
</script>
<link href="/css/skinSo20180726.css" rel="stylesheet" type="text/css"/>
<script>
        var _hmt = _hmt || [];
        (function () {
            var hm = document.createElement("script");
            hm.src = "//hm.baidu.com/hm.js?04660099568f561a75456483228a9516";
            var s = document.getElementsByTagName("script")[0];
            s.parentNode.insertBefore(hm, s);
        })();
    </script>
</head>
<body onclick="closeshowBos()">
<div class="main1">
<div class="cont">
<div class="left">
<a href="https://www.gushiwen.org/">古诗文网</a>
</div>
<div class="right">
<div class="son1">
<a href="https://www.gushiwen.org/" style="margin-left:1px;">推荐</a>
<a href="https://www.gushiwen.org/shiwen/">诗文</a>
<a href="/mingju/">名句</a>
<a href="/authors/">作者</a>
<a href="/guwen/" style="background-color:#757863;border-bottom:3px solid #F0EFE2;line-height:43px; height:43px;">古籍</a>
<a href="/user/collect.aspx" rel="nofollow">收藏</a>
<a href="/app/" style="width:65px;" target="_blank">手机版</a>
</div>
<div class="son2">
<div class="search">
<form action="/search.aspx" contenttype="text/html; charset=utf-8" onsubmit="return selectSearch()">
<input autocomplete="off" id="txtKey" maxlength="40" name="value" onfocus="setInterval('showBos()',1000)" onkeydown="noajaxkeyUp()" style="height:25px; line-height:25px; float:left; padding-left:5px; width:264px; font-size:14px; clear:left; border:0px;" type="text" value=""/>
<input style="float:right; width:20px; height:20px; clear:right; margin-top:4px; margin-right:3px; background-image:url(/img/docSearch.png); background-repeat:no-repeat; background-size:20px 20px; border:0px;cursor:pointer;" type="submit" value=""/>
<input id="b" style="display:none;" type="text"/>
</form>
</div>
<div id="box"></div>
</div>
</div>
</div>
</div>
<div class="main3">
<div class="left" style="width:1000px;">
<div class="sons">
<div class="cont" style=" margin-top:15px;">
<h1 style="font-weight:bold; font-size:20px; line-height:22px; height:22px; margin-bottom:10px;">
<span style="font-size:20px; line-height:22px; height:22px;"><b>人事部·卷一百九</b></span>
<a href="javascript:PlayBookv(15319)" style="margin-left:5px;"><img alt="" height="16" id="speakerimgBookv15319" src="/img/speaker.png" width="16"/></a>
<span id="bookvPlay15319" style=" display:none;width:1px; height:1px;"></span>
</h1>
<p class="source"><span>作者：</span><a href="/search.aspx?value=%e6%9d%8e%e6%98%89">李昉</a></p>
<div class="contson">
<p>　　○乐</p>
<p>　　《说文》曰：乐，极也，欢也。</p>
<p>　　《易》曰：乐天知命，故不忧。</p>
<p>　　《毛诗》曰：王在在镐，凯乐饮酒。</p>
<p>　　《礼记》曰：傲不可长，欲不可从，志不可满，乐不可极。</p>
<p>　　又曰：乐者乐也，君子乐得其道，小人乐得其欲。</p>
<p>　　又曰：子贡观於蜡。孔子曰："赐也乐乎？"对曰："一国之人皆若狂，赐未知其乐也。"子曰："百日之蜡，一日之泽，非尔所知也。"</p>
<p>　　《左传》曰：公入而赋："大隧之中，其乐也融融。"姜氏出而赋："大隧之外，其乐也泄泄。"</p>
<p>　　《论语》曰：有朋自远方来，不亦乐乎！</p>
<p>　　又曰：饭蔬食，饮水，曲肱而枕之，乐亦在其中矣。</p>
<p>　　又曰：乐然后笑，人不厌其笑。</p>
<p>　　又曰：在陋巷，人不堪其忧，回也不改其乐。</p>
<p>　　又曰：不仁者，不可以长处乐。</p>
<p>　　《战国策》曰：魏文侯与虞人期猎。是日，饮酒乐，天雨。文侯将出，左右曰："饮酒乐，天又雨，君将焉之？"文侯曰："吾与虞人期猎，虽乐，岂可不一会期哉？"乃往，身自罢之。魏於是始强。</p>
<p>　　又曰：梁王魏婴会诸侯於兰台，酒酣，请鲁君举觞。鲁君避席曰："昔楚王登疆台而望崇山，左江右湖以临方皇，其乐忘死，曰：'后代必有以高台陂池亡国者。'今君前夹林后兰台，疆台之乐，可无戒乎？"</p>
<p>　　《东观汉记》曰：光武伐蓟还，士众喜乐，师行鼓舞，歌咏雷声。</p>
<p>　　又曰：东平王张苍曰："为善最乐。"</p>
<p>　　袁弘《后汉记》曰：光武尝听朝至于日侧，讲经至于夜半，皇太子从容曰："陛下有禹、汤之明而失黄老养性之道，今天下又安，愿省思虑养精神、优游以自宽。"上答曰："吾以为乐也。"</p>
<p>　　王沈《魏书》曰：太祖告归乡里，筑室城外，习读书傅，秋冬弋猎以自娱乐。</p>
<p>　　裴子野《宋略》曰：废帝於华林园为列肆，亲自酤卖，又开渎，与左右引船唱呼，以为欢乐。</p>
<p>　　《管子》曰：桀放虎入市，乐人之惊。</p>
<p>　　《晏子春秋》曰：景公饮酒数日，去冠破裳，自鼓盆问左右曰："仁人者，亦乐此乎！"晏子曰："人所以贵於禽兽者，以有礼也。君无礼，何以临下？"景公请易衣冠也。</p>
<p>　　又曰：景公饮酒移於晏子前，驱款门曰："君至！"晏子立於门曰："国家得微有故乎？君何为非时而夜辱！"公曰："酒醲之味，金石之声，愿与夫子乐之。"晏子曰："夫铺荐席陈簠簋者，有人臣不敢预焉。"又移司马穰苴，穰苴介胄操戟立门曰："铺荐席陈簠簋者，有人臣不敢预焉。"又移於梁丘据，据左援琴、右挈竽，行歌而至，公曰："乐哉！今夕吾饮，微二子何以治吾国；微此一臣，何以乐吾身也。"</p>
<p>　　《文子》曰：秦楚燕魏之歌，异傅而皆乐也。</p>
<p>　　《列子》曰：仲尼间居，子贡入侍，而有忧色。子贡不敢问，出告颜回。回援琴而歌。孔子问曰："若奚敢独乐？"回曰："吾昔闻诸夫子：乐天知命故不忧，回所以乐也。"</p>
<p>　　又曰：孔子游太山，见荣启期行乎郕之野，鹿裘带索，鼓琴而歌。孔子曰："先生所为乐，何也？"对曰："吾乐甚多。天生万物人为贵，吾既得为人，一乐也。男女之别，男尊女卑，吾既得为男，二乐也；人生有不见日月、不免襁褓者，吾行年九十，是三乐也。贫者人之常，死者命之终，处常待终，当何忧哉？"孔子曰："自宽者也。"</p>
<p>　　又曰：林类年且百岁，晨春被裘，拾遗穗於故畦，并歌并进。孔子適卫，望之谓子贡曰："彼叟可与言！"子贡逆之垅端，面之叹曰："先生曾不悔乎？"乃仰而应曰："吾何悔邪？吾所以为乐，人皆有之，而反以为忧。少不勤行，长不竞时，故能寿若此。老无妻子，死期将至，故能乐若此。"</p>
<p>　　《庄子》曰：古之得道者，穷亦乐，通亦乐，所乐非穷通也。道德於此，则穷通为寒暑风雨之序矣。</p>
<p>　　又曰：与人和者谓之人乐，与天和者谓之天乐。</p>
<p>　　又曰：庄子与惠子游濠梁水上。庄子曰："鯈鱼出游从容，是鱼乐也。"惠子曰："子非鱼，安知鱼之乐也。"庄子曰："子非我，安知我不知鱼之乐？"</p>
<p>　　又曰：孔子谓颜回曰："回，来！家贫居卑，不仕乎？"对曰："不愿仕。回有郭外之田五十亩，足以给饘粥；郭内之田十亩，足以为丝麻；以道自乐，回不愿仕也。"</p>
<p>　　《孟子》曰：君子有三乐：父母俱存，兄弟无故，一乐也；仰不愧天，俯不怍人，二乐也；得天下英才而教育之，三乐也。</p>
<p>　　又曰：乐人之乐，人亦乐其乐；忧人之忧，人亦忧其忧。从兽无厌谓之荒，乐酒无厌谓之亡。</p>
<p>　　又曰：梁惠王立沼上，顾鸿麋鹿曰："贤者亦乐此乎？"孟子曰："贤者而后乐此，不贤者，虽有此不乐。"</p>
<p>　　《荀子》曰：子路问於孔子曰："君子亦有忧乎？"孔子曰："君子，其未得也则乐其意；既已得之，又乐其治。是以有终身之乐，无一日之忧。小人，其未得则忧不得之；既得之，又恐失之。是以有终身之忧，而无一日之乐。"</p>
<p>　　又曰：凤鸟啾啾，其翼若竽，其声若箫。有皇有凤，乐帝之心。</p>
<p>　　《淮南子》曰：令尹子佩请饮庄王，庄王许诺。子佩之於京台，庄王不往。明日，子佩跣揖北面，立於殿下，曰："昔君王许之。今不果往，意者臣有罪乎？"庄王曰："吾闻子具於京台。京台者，南望猎山，以临方皇；左江而右淮，其乐忘归。若薄德之人，不可以当此乐也，恐流而不能反。</p>
<p>　　又曰：吾所谓乐者，人得其得者也。夫得其得者，不以奢为乐。不以慊为悲；与阴俱闭，与阳俱开。与子夏心战而臞，道胜而肥。圣人不以身徇物，不欲人为之而以自乐也。</p>
<p>　　《顾子》曰：遇其乐也，则欲荒淫流湎；逮其喜也，则欲欢笑鼓舞。荒淫则伤义，鼓舞则亏风。</p>
<p>　　又曰：子谓子华曰："尔有四乐，颇知之乎？"子华曰："未之知也"。子曰："二亲具存，是尔一乐；兄弟无故，是尔二乐，夫和妻柔，是尔三乐；披褐怀玉，是尔四乐。"子华曰："华乃有五，遇千载之会，而登夫子之堂，则华之五乐也。"</p>
<p>　　又曰：或曰："夫人三坟、五典、八索、九丘，盖圣人之陈迹耳，子何好焉？"子曰："上纪五帝之盛，下述百王之义，粲粲如列宿，落落如连珠，虽复退居穷处，箪食瓢饮，未始失其乐矣。予可得无好乎！"</p>
<p>　　《贾谊书》曰：宓子治单父。於是齐人攻鲁，道自单父。始，父老谓曰："麦已熟矣，今迫齐寇，民不及刈获，请令民人自刈。刈傅郭者，归可以益食，不资寇。"三请，宓子不听。俄而麦毕，资乎齐寇。季孙闻之，怒。使人让宓子，宓子曰："今年失麦，明年可树。令不耕者得获，是乐有寇也。且一岁之麦於鲁不加强，丧之不加弱。令民有自取之心，必数年不息。"季孙闻之，惭曰："使穴可入乎？吾岂忍见宓子哉！"</p>
<p>　　扬雄《连珠》曰：臣闻天下三乐焉：阴阳和调，四时不忒，年丰物遂，无有夭折，灾害不生，兵戎不作，天下之乐也。圣明在上，禄不遗贤，罚不偏罪，君子小人各处其位，众人之乐也。吏不苟暴，役赋不重，财力不伤，安土乐业，民之乐也。</p>
<p>　　刘向《说苑》曰：楚昭王欲之荆台游，司马子棋进谏曰："荆台之游，左洞庭之陂，右彭蠡之水，南望猎山，下临方淮，其乐使人遗老而忘死，人君游者尽以亡其国，愿大王勿往游焉。"</p>
<p>　　又曰：齐景公游海上，乐之，六月不归，令左右敢言归者死。颜蠋谏曰："君乐治海，不乐治国；彼至有治国者，且安得乐此海也。"</p>
<p>　　谯周《法训》曰：或曰君子处陋巷之中，奚乐也？曰："乐得其亲，乐得其友，乐圣人之道也。"</p>
<p>　　刘向《列女传》曰：楚昭越姬者，越王勾践之女也。昭王燕游，蔡姬在左，越姬骖乘，驷以驰逐，登附庄之台，以望云梦之囿。乃顾谓二姬曰："乐乎！吾愿与子生死若此。"蔡姬曰："故愿生俱乐，死同时。"顾谓史书之。</p>
<p>　　《楚辞》曰：乐莫乐於新相知。</p>
<p>　　刘伶《酒德颂》曰：先生乃捧罂承槽，衔杯漱醪，无思无虑，其乐陶陶。</p>
<p>　　曹子建《箜篌引》曰：乐饮过三爵，缓带倾庶羞。主称千金寿，宾奉万年酬。</p>
<p>　　○忧上</p>
<p>　　《说文》曰：忧，愁也。</p>
<p>　　《易》曰：作《易》者，其有忧患乎？</p>
<p>　　又曰：当其忧悔吝之时，纤介不可慢也。</p>
<p>　　《毛诗》曰：踧踧周道，鞠为茂草。我心忧伤，惄焉如梼。假寐永叹，惟忧用老。</p>
<p>　　又曰：知我者，谓我心忧；不知我者，谓我何求。</p>
<p>　　又曰：未见君子，我心则忧。</p>
<p>　　《左传》曰：有喜而忧，如有忧而喜乎？</p>
<p>　　又曰：吴公子札来聘，请观周乐，为之歌《邶》《鄘》《卫》，曰："美哉！渊乎，忧而不困。"</p>
<p>　　《史记》曰：秦昭王临朝叹息，应侯进曰："臣闻主忧臣辱，主辱臣死。今大王中朝而忧，臣敢请其罪。"昭王曰："吾闻楚之铁剑利则士勇，倡优拙则思虑远矣。以远思虑而御勇士，恐楚之图秦也。今武安君死，郑安平叛，内无良将，外多敌国，吾是以忧。"</p>
<p>　　又曰：怀王使屈原造为宪令，草稿未定。上官大夫见而欲夺之，不与。因谗之曰："王使平为令，众莫不知，每一令出，平伐其功。"王怒而疏平。平疾谗谄蔽明也，邪曲之害公也，方正之不容也，故忧愁幽思而作《离骚》。</p>
<p>　　《蜀志》曰：曹公征孙权，呼先主自救。先主遣使告刘璋曰："曹公征吴，吴忧危急。孙氏与孤本为唇齿。</p>
<p>　　又曰：进在青泥与关羽相距，今不往救，进必克转侵州界，其忧有甚於鲁。鲁自守之，贼不足虑。"</p>
<p>　　沈约《宋书》曰：武帝起，桓玄闻便忧惧无复计。或曰："刘裕等众力甚弱，岂能有成，陛下何虑之甚。"玄曰："刘裕自足为一世之雄；刘毅家无担石之储，樗蒲一掷百万；何无忌，刘牢之之甥，酷似其舅。共举大事，何谓无成。"</p>
<p>　　《吴越春秋》曰：越王欲复怨於吴，冬寒则抱冰，夏热则握火，忧苦其志，悬胆於户，出入尝之，不绝於口。</p>
<p>　　《华阳国志》曰：蜀中傅相告曰："井中有人。"学士靳普言："客星入东井，益州之分，忧刺客入耳。"</p>
<p>　　《山海经》曰：牛首山有草，名曰鬼目，其叶如菜而茎赤，其秀如禾，服之不忧。</p>
<p>　　又曰：霍山有兽如狸而白尾有鬛，名曰朏朏，可以亡忧。</p>
<p>　　又曰：茈湖之水，其中多鯈(音稠。)鱼，其状如鸡而赤毛白尾，六足四首，其音如鹊，食之亡忧。</p>
<p>　　又《庄子》曰：颜渊东之齐，孔子有忧色。子贡下席问曰："小子回东之齐，夫子有忧色，何耶？"孔子曰："善哉，汝问！昔管子有言，丘甚善之，曰褚小者不可以怀大，绠短者不可以汲深是为命有所成而形有所適，不可损益也。吾恐回与齐侯言尧、舜、黄帝之道，而重以燧人、神农之言。彼将内求於己而不得，则惑也。"</p>
<p>　　《列子》曰：孔子谓颜回："汝徒知乐天知命之无忧，未知乐天知命之有忧之大也。吾始知诗书礼乐，无救於治乱，而未知所以革之方。此乐天知命者之所忧也。"</p>
<p>　　《孟子》曰：忧以天下。</p>
</div>
</div>
<div class="bookvmiddle">
<a href="/guwen/bookv_15318.aspx">上一章</a>
<a href="/guwen/book_180.aspx" style="border:0px;line-height:27px; height:27px;">目录</a>
<a href="/guwen/bookv_15320.aspx">下一章</a>
</div>
</div>
</div>
</div>
<div style="clear:both; height:auto; width:1000px; margin-top:20px; margin-left:auto; margin-right:auto;">
<script src="//yijiuningyia.gushiwen.org/production/s4e7.js?avkddwd=kd" type="text/javascript"></script>
</div>
<div class="main4">
© 2018 <a href="https://www.gushiwen.org/">古诗文网</a> | <a href="https://www.gushiwen.org/shiwen/">诗文</a> | <a href="/mingju/">名句</a> | <a href="/authors/">作者</a> | <a href="/guwen/">古籍</a> | <a href="/jiucuo.aspx?u=" rel="nofollow" target="_blank">纠错</a>
</div>
<script type="text/javascript">
    window.onload = function () {
        setIframeHeight(document.getElementById('external-frame'));
    };
        </script>
<script defer="defer" src="/js/skinso20190123.js" type="text/javascript"></script>
<script defer="defer" src="/js/jquery-3.2.1.min.js" type="text/javascript"></script>
<script defer="defer" src="/js/jquery.qrcode.min.js" type="text/javascript"></script>
</body>
</html>
