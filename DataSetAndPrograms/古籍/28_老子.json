{
  "book_id": "28",
  "bookName": "老子",
  "bookIntro": "《老子》，又称《道德真经》《道德经》《五千言》《老子五千文》，是中国古代先秦诸子分家前的一部著作，为其时诸子所共仰，传说是春秋时期的老子李耳（似是作者、注释者、传抄者的集合体）所撰写，是道家哲学思想的重要来源。道德经分上下两篇，原文上篇《德经》、下篇《道经》，不分章，后改为《道经》37章在前，第38章之后为《德经》，并分为81章。是中国历史上首部完整的哲学著作。",
  "bookImg": "https://img.gushiwen.org/bookPic/laozi.jpg",
  "author_id": "7",
  "quotation": [
    "105",
    "/mingju/Default.aspx?p=1&c=%e5%8f%a4%e7%b1%8d&t=%e8%80%81%e5%ad%90"
  ],
  "domainUrl": "https://so.gushiwen.org",
  "bookUrn": "/guwen/book_28.aspx",
  "content": [
    {
      "upperChapter": "道经",
      "innerContent": [
        {
          "innerChapter_id": "3310",
          "innerChapter": "道经_第一章",
          "innerChapterUrn": "/guwen/bookv_3310.aspx",
          "chapterContent": [
            "道，可道也，非恒道也。名，可名也，非恒名也。“无”，名天地之始；“有”，名万物之母。故，常“无”，欲以观其妙；常“有”，欲以观其徼。此两者，同出而异名，同谓之玄。玄之又玄，眾妙之门。"
          ],
          "authorName": "李耳",
          "author_id": 7
        },
        {
          "innerChapter_id": "3311",
          "innerChapter": "道经_第二章",
          "innerChapterUrn": "/guwen/bookv_3311.aspx",
          "chapterContent": [
            "天下皆知美之為美，斯恶已。皆知善之為善，斯不善已。有无相生，难易相成，长短相形，高下相倾，音声相和，前后相随。恒也。是以圣人处无為之事，行不言之教；万物作而弗始，生而弗有，為而弗恃，功成而不居。夫唯弗居，是以不去。"
          ],
          "authorName": "李耳",
          "author_id": 7
        },
        {
          "innerChapter_id": "3312",
          "innerChapter": "道经_第三章",
          "innerChapterUrn": "/guwen/bookv_3312.aspx",
          "chapterContent": [
            "不尚贤，使民不争；不贵难得之货，使民不為盗；不见可欲，使民心不乱。是以圣人之治，虚其心，实其腹，弱其志，强其骨。常使民无知无欲。使夫智者不敢為也。為无為，则无不治。"
          ],
          "authorName": "李耳",
          "author_id": 7
        },
        {
          "innerChapter_id": "3313",
          "innerChapter": "道经_第四章",
          "innerChapterUrn": "/guwen/bookv_3313.aspx",
          "chapterContent": [
            "道冲，而用之或不盈。渊兮，似万物之宗。挫其锐，解其纷，和其光，同其尘。湛兮，似或存。吾不知谁之子，象帝之先。"
          ],
          "authorName": "李耳",
          "author_id": 7
        },
        {
          "innerChapter_id": "3314",
          "innerChapter": "道经_第五章",
          "innerChapterUrn": "/guwen/bookv_3314.aspx",
          "chapterContent": [
            "天地不仁，以万物為芻狗；圣人不仁，以百姓為芻狗。天地之间，其犹橐籥乎？虚而不屈，动而愈出。多言数穷，不如守中。"
          ],
          "authorName": "李耳",
          "author_id": 7
        },
        {
          "innerChapter_id": "3315",
          "innerChapter": "道经_第六章",
          "innerChapterUrn": "/guwen/bookv_3315.aspx",
          "chapterContent": [
            "谷神不死，是谓玄牝。玄牝之门，是谓天地根。绵绵若存，用之不勤。"
          ],
          "authorName": "李耳",
          "author_id": 7
        },
        {
          "innerChapter_id": "3316",
          "innerChapter": "道经_第七章",
          "innerChapterUrn": "/guwen/bookv_3316.aspx",
          "chapterContent": [
            "天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。(后其身一作：退其身)"
          ],
          "authorName": "李耳",
          "author_id": 7
        },
        {
          "innerChapter_id": "3317",
          "innerChapter": "道经_第八章",
          "innerChapterUrn": "/guwen/bookv_3317.aspx",
          "chapterContent": [
            "上善若水，水善利万物而不争。处眾人之所恶，故几於道。居善地，心善渊，与善仁，言善信，政善治，事善能，动善时。夫唯不争，故无尤。"
          ],
          "authorName": "李耳",
          "author_id": 7
        },
        {
          "innerChapter_id": "3318",
          "innerChapter": "道经_第九章",
          "innerChapterUrn": "/guwen/bookv_3318.aspx",
          "chapterContent": [
            "持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成身退，天之道。"
          ],
          "authorName": "李耳",
          "author_id": 7
        },
        {
          "innerChapter_id": "3319",
          "innerChapter": "道经_第十章",
          "innerChapterUrn": "/guwen/bookv_3319.aspx",
          "chapterContent": [
            "载营魄抱一，能无离乎？专气致柔，能婴儿乎？涤除玄鉴，能无疵乎？爱民治国，能无为乎？天门开阖，能為雌乎？明白四达，能无知乎？生之、畜之，生而不有，為而不恃，长而不宰。是谓玄德。"
          ],
          "authorName": "李耳",
          "author_id": 7
        },
        {
          "innerChapter_id": "3320",
          "innerChapter": "道经_第十一章",
          "innerChapterUrn": "/guwen/bookv_3320.aspx",
          "chapterContent": [
            "三十辐共一轂，当其无，有车之用。埏埴以為器，当其无，有器之用。凿户牖以為室，当其无，有室之用。故有之以為利，无之以為用。"
          ],
          "authorName": "李耳",
          "author_id": 7
        },
        {
          "innerChapter_id": "3321",
          "innerChapter": "道经_第十二章",
          "innerChapterUrn": "/guwen/bookv_3321.aspx",
          "chapterContent": [
            "五色令人目盲；五音令人耳聋；五味令人口爽；驰骋畋猎，令人心发狂；难得之货，令人行妨。是以圣人為腹不為目，故去彼取此。"
          ],
          "authorName": "李耳",
          "author_id": 7
        },
        {
          "innerChapter_id": "3322",
          "innerChapter": "道经_第十三章",
          "innerChapterUrn": "/guwen/bookv_3322.aspx",
          "chapterContent": [
            "宠辱若惊，贵大患若身。何谓宠辱若惊？宠為下，得之若惊，失之若惊，是谓宠辱若惊。何谓贵大患若身？吾所以有大患者，為吾有身，及吾无身，吾有何患？故贵以身為天下者，若可寄天下；爱以身為天下者，若可託天下。"
          ],
          "authorName": "李耳",
          "author_id": 7
        },
        {
          "innerChapter_id": "3323",
          "innerChapter": "道经_第十四章",
          "innerChapterUrn": "/guwen/bookv_3323.aspx",
          "chapterContent": [
            "视之不见，名曰夷；听之不闻，名曰希；搏之不得，名曰微。此三者，不可致詰，故混而為一。其上不皦，其下不昧，绳绳兮不可名，复归於无物。是谓无状之状，无象之象，是谓惚恍。迎之不见其首，随之不见其后。执古之道，以御今之有。能知古始，是谓道纪。"
          ],
          "authorName": "李耳",
          "author_id": 7
        },
        {
          "innerChapter_id": "3324",
          "innerChapter": "道经_第十五章",
          "innerChapterUrn": "/guwen/bookv_3324.aspx",
          "chapterContent": [
            "古之善為道者，微妙玄通，深不可识。夫唯不可识，故强為之容：豫兮，若冬涉川；犹兮，若畏四邻；儼兮，其若客；涣兮，其若冰之将释；敦兮，其若朴；旷兮，其若谷；混兮，其若浊。浊而静之，徐清。安以动之，徐生。保此道者，不欲盈。夫唯不盈，故能蔽而新成。"
          ],
          "authorName": "李耳",
          "author_id": 7
        },
        {
          "innerChapter_id": "3325",
          "innerChapter": "道经_第十六章",
          "innerChapterUrn": "/guwen/bookv_3325.aspx",
          "chapterContent": [
            "致虚，极；守静篤。万物并作，吾以观复。夫物芸芸，各复归其根。归根曰静，静曰覆命。覆命曰常，知常曰明。不知常，妄作凶。知常容，容乃全，全乃王，王乃天，天乃道，道乃久，歿身不殆。"
          ],
          "authorName": "李耳",
          "author_id": 7
        },
        {
          "innerChapter_id": "3326",
          "innerChapter": "道经_第十七章",
          "innerChapterUrn": "/guwen/bookv_3326.aspx",
          "chapterContent": [
            "太上，不知有之；其次，亲而誉之；其次，畏之；其次，侮之。信不足焉，有不信焉。悠兮，其贵言。功成事遂，百姓皆谓：「我自然」。"
          ],
          "authorName": "李耳",
          "author_id": 7
        },
        {
          "innerChapter_id": "3327",
          "innerChapter": "道经_第十八章",
          "innerChapterUrn": "/guwen/bookv_3327.aspx",
          "chapterContent": [
            "大道废，有仁义；智慧出，有大偽；六亲不和，有孝慈；国家昏乱，有忠臣。"
          ],
          "authorName": "李耳",
          "author_id": 7
        },
        {
          "innerChapter_id": "3328",
          "innerChapter": "道经_第十九章",
          "innerChapterUrn": "/guwen/bookv_3328.aspx",
          "chapterContent": [
            "绝圣弃智，民利百倍；绝仁弃义，民复孝慈；绝巧弃利，盗贼无有。此三者以為文，不足。故令有所属：见素抱朴，少思寡欲，绝学无忧。"
          ],
          "authorName": "李耳",
          "author_id": 7
        },
        {
          "innerChapter_id": "3329",
          "innerChapter": "道经_第二十章",
          "innerChapterUrn": "/guwen/bookv_3329.aspx",
          "chapterContent": [
            "唯之与阿，相去几何？美之与恶，相去若何？人之所畏，不可不畏。荒兮，其未央哉！眾人熙熙，如享太牢，如春登台。我独泊兮，其未兆；吨吨兮，如婴儿之未孩；儡儡兮，若无所归。眾人皆有餘，而我独若遗。我愚人之心也哉，吨吨兮！俗人昭昭，我独昏昏。俗人察察，我独闷闷。淡兮，其若海，望兮，若无止。眾人皆有以，而我独顽似鄙。我独异於人，而贵食母。"
          ],
          "authorName": "李耳",
          "author_id": 7
        },
        {
          "innerChapter_id": "3330",
          "innerChapter": "道经_第二十一章",
          "innerChapterUrn": "/guwen/bookv_3330.aspx",
          "chapterContent": [
            "孔德之容，惟道是从。道之為物，惟恍惟惚。惚兮恍兮，其中有象；恍兮惚兮，其中有物；窈兮冥兮，其中有精；其精甚真，其中有信。自今及古，其名不去，以阅眾甫。吾何以知眾甫之状哉？以此。"
          ],
          "authorName": "李耳",
          "author_id": 7
        },
        {
          "innerChapter_id": "3331",
          "innerChapter": "道经_第二十二章",
          "innerChapterUrn": "/guwen/bookv_3331.aspx",
          "chapterContent": [
            "「曲则全，枉则直，洼则盈，敝则新，少则得，多则惑。」是以圣人抱一為天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓「曲则全」者，岂虚言哉！诚全而归之。"
          ],
          "authorName": "李耳",
          "author_id": 7
        },
        {
          "innerChapter_id": "3332",
          "innerChapter": "道经_第二十三章",
          "innerChapterUrn": "/guwen/bookv_3332.aspx",
          "chapterContent": [
            "希言自然。故飘风不终朝，骤雨不终日。孰為此者？天地。天地尚不能久，而况於人乎？故从事於道者，同於道；德者，同於德；失者，同於失。同於道者，道亦乐得之；同於德者，德亦乐得之；同於失者，失亦乐得之。信不足焉，有不信焉。"
          ],
          "authorName": "李耳",
          "author_id": 7
        },
        {
          "innerChapter_id": "3333",
          "innerChapter": "道经_第二十四章",
          "innerChapterUrn": "/guwen/bookv_3333.aspx",
          "chapterContent": [
            "企者不立；跨者不行；自见者不明；自是者不彰；自伐者无功；自矜者不长。其在道也，曰餘食赘形，物或恶之，故有道者不居。"
          ],
          "authorName": "李耳",
          "author_id": 7
        },
        {
          "innerChapter_id": "3334",
          "innerChapter": "道经_第二十五章",
          "innerChapterUrn": "/guwen/bookv_3334.aspx",
          "chapterContent": [
            "有物混成，先天地生。寂兮寥兮，独立而不改，周行而不殆，可以為天地母。吾不知其名，字之曰道，强為之，名曰大。大曰逝，逝曰远，远曰反。故道大，天大，地大，人亦大。域中有四大，而人居其一焉。人法地，地法天，天法道，道法自然。"
          ],
          "authorName": "李耳",
          "author_id": 7
        },
        {
          "innerChapter_id": "3335",
          "innerChapter": "道经_第二十六章",
          "innerChapterUrn": "/guwen/bookv_3335.aspx",
          "chapterContent": [
            "重為轻根，静為躁君。是以君子终日行不离輜重。虽有荣观，燕处超然，奈何万乘之主，而以身轻天下？轻则失根，躁则失君。"
          ],
          "authorName": "李耳",
          "author_id": 7
        },
        {
          "innerChapter_id": "3336",
          "innerChapter": "道经_第二十七章",
          "innerChapterUrn": "/guwen/bookv_3336.aspx",
          "chapterContent": [
            "善行，无辙跡；善言，无瑕謫；善数，不用筹策；善闭，无关键而不可开；善结，无绳约而不可解。是以圣人常善救人，故无弃人；常善救物，故无弃物。是谓神明。故善人者，不善人之师；不善人者，善人之资。不贵其师，不爱其资，虽智大迷。是谓要妙。"
          ],
          "authorName": "李耳",
          "author_id": 7
        },
        {
          "innerChapter_id": "3337",
          "innerChapter": "道经_第二十八章",
          "innerChapterUrn": "/guwen/bookv_3337.aspx",
          "chapterContent": [
            "知其雄，守其雌，為天下溪。為天下溪，常德不离。常德不离，复归於婴儿。知其荣，守其辱，為天下谷。為天下谷，常德乃足。常德乃足，复归於朴。知其白，守其黑，為天下式。為天下式，常德不忒。常德不忒，复归於无极。朴散则為器，圣人用之，则為官长，故大制不割。"
          ],
          "authorName": "李耳",
          "author_id": 7
        },
        {
          "innerChapter_id": "3338",
          "innerChapter": "道经_第二十九章",
          "innerChapterUrn": "/guwen/bookv_3338.aspx",
          "chapterContent": [
            "将欲取天下而為之，吾见其不得已。天下神器，不可為也，不可执也。為者败之，执者失之。是以圣人无為，故无败；无执，故无失。夫物或行或随；或嘘或吹；或强或羸；或载或隳。是以圣人去甚，去奢，去泰。"
          ],
          "authorName": "李耳",
          "author_id": 7
        },
        {
          "innerChapter_id": "3339",
          "innerChapter": "道经_第三十章",
          "innerChapterUrn": "/guwen/bookv_3339.aspx",
          "chapterContent": [
            "以道佐人主者，不以兵强天下。其事好还。师之所处，荆棘生焉。大军之后，必有凶年。善者果而已，不敢以取强。果而勿矜，果而勿伐，果而勿骄。果而不得已，果而勿强。物壮则老，是谓不道，不道早已。"
          ],
          "authorName": "李耳",
          "author_id": 7
        },
        {
          "innerChapter_id": "3340",
          "innerChapter": "道经_第三十一章",
          "innerChapterUrn": "/guwen/bookv_3340.aspx",
          "chapterContent": [
            "夫兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡為上。胜而不美，而美之者，是乐杀人。夫乐杀人者，则不可得志於天下矣。吉事尚左，凶事尚右。偏将军居左，上将军居右，言以丧礼处之。杀人之眾，以悲哀泣之，战胜以丧礼处之。"
          ],
          "authorName": "李耳",
          "author_id": 7
        },
        {
          "innerChapter_id": "3341",
          "innerChapter": "道经_第三十二章",
          "innerChapterUrn": "/guwen/bookv_3341.aspx",
          "chapterContent": [
            "道常无名，朴。虽小，天下莫能臣。侯王若能守之，万物将自宾。天地相合，以降甘露，民莫之令而自均。始制有名，名亦既有，夫亦将知止，知止可以不殆。譬道之在天下，犹川谷之於江海。"
          ],
          "authorName": "李耳",
          "author_id": 7
        },
        {
          "innerChapter_id": "3342",
          "innerChapter": "道经_第三十三章",
          "innerChapterUrn": "/guwen/bookv_3342.aspx",
          "chapterContent": [
            "知人者智，自知者明。胜人者有力，自胜者强。知足者富。强行者有志。不失其所者久。死而不亡者寿。"
          ],
          "authorName": "李耳",
          "author_id": 7
        },
        {
          "innerChapter_id": "3343",
          "innerChapter": "道经_第三十四章",
          "innerChapterUrn": "/guwen/bookv_3343.aspx",
          "chapterContent": [
            "大道泛兮，其可左右。万物恃之以生而不辞，功成而不有。衣养万物而不為主，可名於小；万物归焉而不為主，可名為大。以其终不自為大，故能成其大。"
          ],
          "authorName": "李耳",
          "author_id": 7
        },
        {
          "innerChapter_id": "3344",
          "innerChapter": "道经_第三十五章",
          "innerChapterUrn": "/guwen/bookv_3344.aspx",
          "chapterContent": [
            "执大象，天下往。往而不害，安平泰。乐与饵，过客止。道之出口，淡乎其无味，视之不足见，听之不足闻，用之不足既。"
          ],
          "authorName": "李耳",
          "author_id": 7
        },
        {
          "innerChapter_id": "3345",
          "innerChapter": "道经_第三十六章",
          "innerChapterUrn": "/guwen/bookv_3345.aspx",
          "chapterContent": [
            "将欲歙之，必故张之；将欲弱之，必故强之；将欲废之，必故兴之；将欲取之，必故与之。是谓微明。柔弱胜刚强。鱼不可脱於渊，国之利器不可以示人。"
          ],
          "authorName": "李耳",
          "author_id": 7
        },
        {
          "innerChapter_id": "3346",
          "innerChapter": "道经_第三十七章",
          "innerChapterUrn": "/guwen/bookv_3346.aspx",
          "chapterContent": [
            "道常无為而无不為。侯王若能守之，万物将自化。化而欲作，吾将镇之以无名之朴。镇之以无名之朴，夫将不欲。不欲以静，天下将自正。"
          ],
          "authorName": "李耳",
          "author_id": 7
        }
      ]
    },
    {
      "upperChapter": "德经",
      "innerContent": [
        {
          "innerChapter_id": "3347",
          "innerChapter": "德经_第三十八章",
          "innerChapterUrn": "/guwen/bookv_3347.aspx",
          "chapterContent": [
            "上德不德，是以有德；下德不失德，是以无德。　上德无為而无以為；下德无為而有以為。上仁為之而无以為；上义為之而有以為。上礼為之而莫之应，则攘臂而扔之。　故失道而后德，失德而后仁，失仁而后义，失义而后礼。夫礼者，忠信之薄，而乱之首。前识者，道之华，而愚之始。是以大丈夫处其厚，不居其薄；处其实，不居其华。故去彼取此。"
          ],
          "authorName": "李耳",
          "author_id": 7
        },
        {
          "innerChapter_id": "3348",
          "innerChapter": "德经_第三十九章",
          "innerChapterUrn": "/guwen/bookv_3348.aspx",
          "chapterContent": [
            "昔之得一者，天得一以清；地得一以宁；神得一以灵；谷得一以盈，万物得一以生；候王得一以为天一正。其致之也，谓天无以清，将恐裂；地无以宁，将恐废；神无以灵，将恐歇；谷无以盈，将恐竭；万物无以生，将恐灭；候王无以正，将恐蹶。故贵以贱为本，高以下为基。是以候王自称孤、寡、不谷。此非以贱为本邪？非乎？故至誉无誉。是故不欲琭琭如玉，珞珞如石。"
          ],
          "authorName": "李耳",
          "author_id": 7
        },
        {
          "innerChapter_id": "3349",
          "innerChapter": "德经_第四十章",
          "innerChapterUrn": "/guwen/bookv_3349.aspx",
          "chapterContent": [
            "反者道之动；弱者道之用。天下万物生於有，有生於无。"
          ],
          "authorName": "李耳",
          "author_id": 7
        },
        {
          "innerChapter_id": "3350",
          "innerChapter": "德经_第四十一章",
          "innerChapterUrn": "/guwen/bookv_3350.aspx",
          "chapterContent": [
            "上士闻道，勤而行之；中士闻道，若存若亡；下士闻道，大笑之。不笑不足以為道。故建言有之：明道若昧；进道若退；夷道若纇；上德若谷；广德若不足；建德若偷；质真若渝；大白若辱；大方无隅；大器晚成；大音希声；大象无形；道隐无名。夫唯道，善贷且成。"
          ],
          "authorName": "李耳",
          "author_id": 7
        },
        {
          "innerChapter_id": "3351",
          "innerChapter": "德经_第四十二章",
          "innerChapterUrn": "/guwen/bookv_3351.aspx",
          "chapterContent": [
            "道生一，一生二，二生三，三生万物。万物负阴而抱阳，冲气以為和。人之所恶，唯孤、寡、不穀，而王公以為称。故物或损之而益，或益之而损。人之所教，我亦教之。强梁者不得其死，吾将以為教父。"
          ],
          "authorName": "李耳",
          "author_id": 7
        },
        {
          "innerChapter_id": "3352",
          "innerChapter": "德经_第四十三章",
          "innerChapterUrn": "/guwen/bookv_3352.aspx",
          "chapterContent": [
            "天下之至柔，驰骋天下之至坚。无有入无间，吾是以知无為之有益。不言之教，无為之益，天下希及之。"
          ],
          "authorName": "李耳",
          "author_id": 7
        },
        {
          "innerChapter_id": "3353",
          "innerChapter": "德经_第四十四章",
          "innerChapterUrn": "/guwen/bookv_3353.aspx",
          "chapterContent": [
            "名与身孰亲？身与货孰多？得与亡孰病？甚爱必大费；多藏必厚亡。故知足不辱，知止不殆，可以长久。"
          ],
          "authorName": "李耳",
          "author_id": 7
        },
        {
          "innerChapter_id": "3354",
          "innerChapter": "德经_第四十五章",
          "innerChapterUrn": "/guwen/bookv_3354.aspx",
          "chapterContent": [
            "大成若缺，其用不弊。大盈若冲，其用不穷。大直若屈，大巧若拙，大辩若訥。静胜躁，寒胜热。清静為天下正。"
          ],
          "authorName": "李耳",
          "author_id": 7
        },
        {
          "innerChapter_id": "3355",
          "innerChapter": "德经_第四十六章",
          "innerChapterUrn": "/guwen/bookv_3355.aspx",
          "chapterContent": [
            "天下有道，却走马以粪。天下无道，戎马生於郊。祸莫大於不知足；咎莫大於欲得。故知足之足，常足矣。"
          ],
          "authorName": "李耳",
          "author_id": 7
        },
        {
          "innerChapter_id": "3356",
          "innerChapter": "德经_第四十七章",
          "innerChapterUrn": "/guwen/bookv_3356.aspx",
          "chapterContent": [
            "不出户，知天下；不窥牖，见天道。其出弥远，其知弥少。是以圣人不行而知，不见而明，不為而成。"
          ],
          "authorName": "李耳",
          "author_id": 7
        },
        {
          "innerChapter_id": "3357",
          "innerChapter": "德经_第四十八章",
          "innerChapterUrn": "/guwen/bookv_3357.aspx",
          "chapterContent": [
            "為学日益，為道日损。损之又损，以至於无為。无為而无不為。取天下常以无事，及其有事，不足以取天下。"
          ],
          "authorName": "李耳",
          "author_id": 7
        },
        {
          "innerChapter_id": "3358",
          "innerChapter": "德经_第四十九章",
          "innerChapterUrn": "/guwen/bookv_3358.aspx",
          "chapterContent": [
            "圣人常无心，以百姓心為心。善者，吾善之；不善者，吾亦善之；德善。信者，吾信之；不信者，吾亦信之；德信。圣人在天下，歙歙焉，為天下浑其心，百姓皆注其耳目，圣人皆孩之。"
          ],
          "authorName": "李耳",
          "author_id": 7
        },
        {
          "innerChapter_id": "3359",
          "innerChapter": "德经_第五十章",
          "innerChapterUrn": "/guwen/bookv_3359.aspx",
          "chapterContent": [
            "出生入死。生之徒，十有三；死之徒，十有三；人之生，动之於死地，亦十有三。夫何故？以其生生之厚。盖闻善摄生者，路行不遇兕虎，入军不被甲兵；兕无所投其角，虎无所用其爪，兵无所容其刃。夫何故？以其无死地。"
          ],
          "authorName": "李耳",
          "author_id": 7
        },
        {
          "innerChapter_id": "3360",
          "innerChapter": "德经_第五十一章",
          "innerChapterUrn": "/guwen/bookv_3360.aspx",
          "chapterContent": [
            "道生之，德畜之，物形之，势成之。是以万物莫不尊道而贵德。道之尊，德之贵，夫莫之命而常自然。故道生之，德畜之；长之育之；成之熟之；养之覆之。生而不有，為而不恃，长而不宰。是谓玄德。"
          ],
          "authorName": "李耳",
          "author_id": 7
        },
        {
          "innerChapter_id": "3361",
          "innerChapter": "德经_第五十二章",
          "innerChapterUrn": "/guwen/bookv_3361.aspx",
          "chapterContent": [
            "天下有始，以為天下母。既得其母，以知其子，复守其母，没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃；是為袭常。"
          ],
          "authorName": "李耳",
          "author_id": 7
        },
        {
          "innerChapter_id": "3362",
          "innerChapter": "德经_第五十三章",
          "innerChapterUrn": "/guwen/bookv_3362.aspx",
          "chapterContent": [
            "使我介然有知，行於大道，唯施是畏。大道甚夷，而人好径。朝甚除，田甚芜，仓甚虚；服文采，带利剑，厌饮食，财货有餘；是為盗夸。非道也哉！"
          ],
          "authorName": "李耳",
          "author_id": 7
        },
        {
          "innerChapter_id": "3363",
          "innerChapter": "德经_第五十四章",
          "innerChapterUrn": "/guwen/bookv_3363.aspx",
          "chapterContent": [
            "善建者不拔，善抱者不脱，子孙以祭祀不輟。　修之於身，其德乃真；修之於家，其德乃餘；修之於乡，其德乃长；修之於邦，其德乃丰；修之於天下，其德乃普。故以身观身，以家观家，以乡观乡，以邦观邦，以天下观天下。吾何以知天下然哉？以此。"
          ],
          "authorName": "李耳",
          "author_id": 7
        },
        {
          "innerChapter_id": "3364",
          "innerChapter": "德经_第五十五章",
          "innerChapterUrn": "/guwen/bookv_3364.aspx",
          "chapterContent": [
            "含「德」之厚，比於赤子。毒虫不螫，猛兽不据，攫鸟不搏。骨弱筋柔而握固。未知牝牡之合而朘作，精之至也。终日号而不嘎，和之至也。知和曰「常」，知常曰「明」。益生曰祥。心使气曰强。物壮则老，谓之不道，不道早已。"
          ],
          "authorName": "李耳",
          "author_id": 7
        },
        {
          "innerChapter_id": "3365",
          "innerChapter": "德经_第五十六章",
          "innerChapterUrn": "/guwen/bookv_3365.aspx",
          "chapterContent": [
            "知者不言，言者不知。塞其兑，闭其门；挫其锐，解其纷；和其光，同其尘，是谓玄同。故不可得而亲，不可得而疏；不可得而利，不可得而害；不可得而贵，不可得而贱；故为天下贵。"
          ],
          "authorName": "李耳",
          "author_id": 7
        },
        {
          "innerChapter_id": "3366",
          "innerChapter": "德经_第五十七章",
          "innerChapterUrn": "/guwen/bookv_3366.aspx",
          "chapterContent": [
            "以正治国，以奇用兵，以无事取天下。吾何以知其然哉？以此：天下多忌讳，而民弥贫；人多利器，国家滋昏；人多伎巧，奇物滋起；法令滋彰，盗贼多有。故圣人云：「我无為，而民自化；我好静，而民自正；我无事，而民自富；我无欲，而民自朴。」"
          ],
          "authorName": "李耳",
          "author_id": 7
        },
        {
          "innerChapter_id": "3367",
          "innerChapter": "德经_第五十八章",
          "innerChapterUrn": "/guwen/bookv_3367.aspx",
          "chapterContent": [
            "其政闷闷，其民淳淳；其政察察，其民缺缺。祸兮福所倚；福兮祸所伏。孰知其极？其无正邪？正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。"
          ],
          "authorName": "李耳",
          "author_id": 7
        },
        {
          "innerChapter_id": "3368",
          "innerChapter": "德经_第五十九章",
          "innerChapterUrn": "/guwen/bookv_3368.aspx",
          "chapterContent": [
            "治人事天，莫若嗇。夫為嗇，是谓早服；早服谓之重积德；重积德则无不克；无不克则莫知其极；莫知其极，可以有国；有国之母，可以长久；是谓深根固柢，长生久视之道。"
          ],
          "authorName": "李耳",
          "author_id": 7
        },
        {
          "innerChapter_id": "3369",
          "innerChapter": "德经_第六十章",
          "innerChapterUrn": "/guwen/bookv_3369.aspx",
          "chapterContent": [
            "治大国，若烹小鲜。以道蒞天下，其鬼不神，非其鬼不神；其神不伤人，非其神不伤人。圣人亦不伤人。夫两不相伤，故德交归焉。"
          ],
          "authorName": "李耳",
          "author_id": 7
        },
        {
          "innerChapter_id": "3370",
          "innerChapter": "德经_第六十一章",
          "innerChapterUrn": "/guwen/bookv_3370.aspx",
          "chapterContent": [
            "大邦者下流，天下之牝，天下之交也。牝常以静胜牡，以静為下。故大邦以下小邦，则取小邦；小邦以下大邦，则取大邦。故或下以取，或下而取。大邦不过欲兼畜人，小邦不过欲入事人。夫两者各得所欲，大者宜為下。"
          ],
          "authorName": "李耳",
          "author_id": 7
        },
        {
          "innerChapter_id": "3371",
          "innerChapter": "德经_第六十二章",
          "innerChapterUrn": "/guwen/bookv_3371.aspx",
          "chapterContent": [
            "道者万物之奥。善人之宝，不善人之所保。美言可以市尊，美行可以加人。人之不善，何弃之有？故立天子，置三公，虽有拱璧以先駟马，不如坐进此道。古之所以贵此道者何？不曰：求以得，有罪以免邪？故為天下贵。"
          ],
          "authorName": "李耳",
          "author_id": 7
        },
        {
          "innerChapter_id": "3372",
          "innerChapter": "德经_第六十三章",
          "innerChapterUrn": "/guwen/bookv_3372.aspx",
          "chapterContent": [
            "为无为，事无事，味无味。大小多少。报怨以德。图难于其易，为大于其细；天下难事，必作于易；天下大事，必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。"
          ],
          "authorName": "李耳",
          "author_id": 7
        },
        {
          "innerChapter_id": "3373",
          "innerChapter": "德经_第六十四章",
          "innerChapterUrn": "/guwen/bookv_3373.aspx",
          "chapterContent": [
            "其安易持，其未兆易谋；其脆易泮，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。是以圣人无为故无败，无执故无失。民之从事，常于几成而败之。慎终如始，则无败事。是以圣人欲不欲，不贵难得之货，学不学，复众人之所过，以辅万物之自然而不敢为。"
          ],
          "authorName": "李耳",
          "author_id": 7
        },
        {
          "innerChapter_id": "3374",
          "innerChapter": "德经_第六十五章",
          "innerChapterUrn": "/guwen/bookv_3374.aspx",
          "chapterContent": [
            "古之善為道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦稽式。常知稽式，是谓「玄德」。「玄德」深矣，远矣，与物反矣，然后乃至大顺。"
          ],
          "authorName": "李耳",
          "author_id": 7
        },
        {
          "innerChapter_id": "3375",
          "innerChapter": "德经_第六十六章",
          "innerChapterUrn": "/guwen/bookv_3375.aspx",
          "chapterContent": [
            "江海之所以能為百谷王者，以其善下之，故能為百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。"
          ],
          "authorName": "李耳",
          "author_id": 7
        },
        {
          "innerChapter_id": "3376",
          "innerChapter": "德经_第六十七章",
          "innerChapterUrn": "/guwen/bookv_3376.aspx",
          "chapterContent": [
            "天下皆谓我道大，似不肖。夫唯大，故似不肖。若肖，久矣其细也夫！我有三宝，持而保之。一曰慈，二曰俭，三曰不敢為天下先。慈故能勇；俭故能广；不敢為天下先，故能成器长。今捨慈且勇；捨俭且广；捨后且先；死矣！夫慈以战则胜，以守则固。天将救之，以慈卫之。"
          ],
          "authorName": "李耳",
          "author_id": 7
        },
        {
          "innerChapter_id": "3377",
          "innerChapter": "德经_第六十八章",
          "innerChapterUrn": "/guwen/bookv_3377.aspx",
          "chapterContent": [
            "善為士者，不武；善战者，不怒；善胜敌者，不与；善用人者，為之下。是谓不争之德，是谓用人之力，是谓配天古之极。"
          ],
          "authorName": "李耳",
          "author_id": 7
        },
        {
          "innerChapter_id": "3378",
          "innerChapter": "德经_第六十九章",
          "innerChapterUrn": "/guwen/bookv_3378.aspx",
          "chapterContent": [
            "用兵有言：「吾不敢為主，而為客；不敢进寸，而退尺。」是谓行无行；攘无臂；扔无敌；执无兵。祸莫大於轻敌，轻敌几丧吾宝。故抗兵相若，哀者胜矣。"
          ],
          "authorName": "李耳",
          "author_id": 7
        },
        {
          "innerChapter_id": "3379",
          "innerChapter": "德经_第七十章",
          "innerChapterUrn": "/guwen/bookv_3379.aspx",
          "chapterContent": [
            "吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵。是以圣人被褐而怀玉。"
          ],
          "authorName": "李耳",
          "author_id": 7
        },
        {
          "innerChapter_id": "3380",
          "innerChapter": "德经_第七十一章",
          "innerChapterUrn": "/guwen/bookv_3380.aspx",
          "chapterContent": [
            "知不知，尚矣；不知知，病也。圣人不病，以其病病。夫唯病病，是以不病。"
          ],
          "authorName": "李耳",
          "author_id": 7
        },
        {
          "innerChapter_id": "3381",
          "innerChapter": "德经_第七十二章",
          "innerChapterUrn": "/guwen/bookv_3381.aspx",
          "chapterContent": [
            "民不畏威，则大威至。无狎其所居，无厌其所生。夫唯不厌，是以不厌。是以圣人自知不自见；自爱不自贵。故去彼取此。"
          ],
          "authorName": "李耳",
          "author_id": 7
        },
        {
          "innerChapter_id": "3382",
          "innerChapter": "德经_第七十三章",
          "innerChapterUrn": "/guwen/bookv_3382.aspx",
          "chapterContent": [
            "勇於敢则杀，勇於不敢则活。此两者，或利或害。天之所恶，孰知其故？天之道，不争而善胜，不言而善应，不召而自来，繟然而善谋。天网恢恢，疏而不失。"
          ],
          "authorName": "李耳",
          "author_id": 7
        },
        {
          "innerChapter_id": "3383",
          "innerChapter": "德经_第七十四章",
          "innerChapterUrn": "/guwen/bookv_3383.aspx",
          "chapterContent": [
            "民不畏死，奈何以死惧之？若使民常畏死，而為奇者，吾得执而杀之，孰敢？常有司杀者杀。夫代司杀者杀，是谓代大匠斲。夫代大匠斲者，希有不伤其手矣。"
          ],
          "authorName": "李耳",
          "author_id": 7
        },
        {
          "innerChapter_id": "3384",
          "innerChapter": "德经_第七十五章",
          "innerChapterUrn": "/guwen/bookv_3384.aspx",
          "chapterContent": [
            "民之饥，以其上食税之多，是以饥。民之难治，以其上之有為，是以难治。民之轻死，以其上求生之厚，是以轻死。夫唯无以生為者，是贤於贵生。"
          ],
          "authorName": "李耳",
          "author_id": 7
        },
        {
          "innerChapter_id": "3385",
          "innerChapter": "德经_第七十六章",
          "innerChapterUrn": "/guwen/bookv_3385.aspx",
          "chapterContent": [
            "人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大处下，柔弱处上。"
          ],
          "authorName": "李耳",
          "author_id": 7
        },
        {
          "innerChapter_id": "3386",
          "innerChapter": "德经_第七十七章",
          "innerChapterUrn": "/guwen/bookv_3386.aspx",
          "chapterContent": [
            "天之道，其犹张弓歟？高者抑之，下者举之；有餘者损之，不足者补之。天之道，损有餘而补不足。人之道，则不然，损不足以奉有餘。孰能有餘以奉天下，唯有道者。是以圣人為而不恃，功成而不处，其不欲见贤。"
          ],
          "authorName": "李耳",
          "author_id": 7
        },
        {
          "innerChapter_id": "3387",
          "innerChapter": "德经_第七十八章",
          "innerChapterUrn": "/guwen/bookv_3387.aspx",
          "chapterContent": [
            "天下莫柔弱於水，而攻坚强者莫之能胜，以其无以易之。弱之胜强，柔之胜刚，天下莫不知，莫能行。是以圣人云：「受国之垢，是谓社稷主；受国不祥，是為天下王。」正言若反。"
          ],
          "authorName": "李耳",
          "author_id": 7
        },
        {
          "innerChapter_id": "3388",
          "innerChapter": "德经_第七十九章",
          "innerChapterUrn": "/guwen/bookv_3388.aspx",
          "chapterContent": [
            "和大怨，必有余怨；报怨以德，安可以为善？是以圣人执左契，不责于人。故有德司契，无德司彻。天道无亲，常与善人。"
          ],
          "authorName": "李耳",
          "author_id": 7
        },
        {
          "innerChapter_id": "3389",
          "innerChapter": "德经_第八十章",
          "innerChapterUrn": "/guwen/bookv_3389.aspx",
          "chapterContent": [
            "小国寡民。使有什伯之器而不用；使民重死而不远徙；虽有舟舆，无所乘之；虽有甲兵，无所陈之。使人复结绳而用之。至治之极。甘其食，美其服，安其居，乐其俗，邻国相望，鸡犬之声相闻，民至老死不相往来。"
          ],
          "authorName": "李耳",
          "author_id": 7
        },
        {
          "innerChapter_id": "3390",
          "innerChapter": "德经_第八十一章",
          "innerChapterUrn": "/guwen/bookv_3390.aspx",
          "chapterContent": [
            "信言不美，美言不信。善者不辩，辩者不善。知者不博，博者不知。圣人不积，既以為人，己愈有，既以与人，己愈多。天之道，利而不害；圣人之道，為而不争。"
          ],
          "authorName": "李耳",
          "author_id": 7
        }
      ]
    }
  ]
}