{"book_id": "221", "bookName": "西京杂记", "bookIntro": "《西京杂记》是古代历史笔记小说集，其中的“西京”指的是西汉的首都长安。原二卷，今本作六卷。该书写的是西汉的杂史。既有历史也有西汉的许多遗闻轶事。汉代刘歆著，东晋葛洪辑抄。", "bookImg": "https://img.gushiwen.org/bookPic/xijingzaji.jpg", "author_id": "15866", "quotation": ["None", "None"], "domainUrl": "https://so.gushiwen.org", "bookUrn": "/guwen/book_221.aspx", "content": [{"upperChapter": "None", "innerContent": [{"innerChapter_id": "18334", "innerChapter": "卷一", "innerChapterUrn": "/guwen/bookv_18334.aspx", "chapterContent": ["一、萧何营未央宫", "汉高帝七年，萧相国营未央宫，因龙首山制前殿，建北阙，未央宫周回二十二里九十五步五尺，街道周回七十里。台殿四十三：其三十二在外，其十一在后宫。池十三，山六。池一、山一，亦在后宫。门闼凡九十五。", "二、昆明池养鱼", "武帝作昆明池，欲伐昆明夷，教习水战。因而于上戏养鱼，鱼给诸陵庙祭祀，余付长安市卖之。池周回四十里。", "三、八月饮酎", "汉制：宗庙八月饮酎，用九酝太牢，皇帝侍祠。以正月旦作酒，八月成，名曰酎，一曰九酝，一名醇酎。", "四、止雨如祷雨", "京师大水，祭山川以止雨。丞相、御史、二千石祷祠，如求雨法。", "五、天子笔", "天子笔管，以错宝为跗，毛皆以秋兔之毫，官师路扈为之。以杂宝为匣，厕以玉璧、翠羽，皆直百金。", "六、几被以锦", "汉制：天子玉几，冬则加绨锦其上，谓之绨几。以象牙为火笼，笼上皆散华文，后宫则五色绫文。以酒为书滴，取其不冰；以玉为砚，亦取其不冰。夏设羽扇，冬设缯扇。公侯皆以竹木为几，冬则以细罽为橐以凭之，不得加绨锦。", "七、吉光裘", "武帝时，西域献吉光裘，入水不濡。上时服此裘以听朝。", "八、戚夫人歌舞", "高帝戚夫人善鼓瑟击筑。帝常拥夫人倚瑟而弦歌，毕，每泣下流涟。夫人善为翘袖折腰之舞，歌《出塞》、《入塞》、《望归》之曲，侍妇数百皆习之。后宫齐首高唱，声入云霄。", "九、彄环", "戚姬以百炼金为彄环，照见指骨。上恶之，以赐侍儿鸣玉、耀光等各四枚。", "一十、鱼藻宫", "赵王如意年幼，未能亲外傅。戚姬使旧赵王内傅赵媪傅之，号其室曰养德宫，后改为鱼藻宫。", "一一、缢杀如意", "惠帝尝与赵王同寝处，吕后杀之而未得。后帝早猎，王不能夙兴，吕后命力士于被中缢杀之。及死，吕后不之信。以绿囊盛之，载以小軿车入见，乃厚赐力士。力士是东郭门外官奴。帝后知，腰斩之，后不知也。", "一二、乐游苑", "乐游苑自生玫瑰树，树下多苜蓿。苜蓿一名怀风，时人或谓之光风。风在其间，常萧萧然，日照其花有，光彩，故名苜蓿为怀风。茂陵人谓之连枝草。", "一三、太液池", "太液池边皆是雕胡、紫萚、绿节之类。菇之有米者，长安人谓之雕胡；葭芦之未解叶者，谓之紫萚；菇之有首者，谓之绿节。其间，凫雏、雁子布满充积，又多紫龟、绿鳖。池边多平沙，沙上鹈鹕、鹧鸪、鵁鶄、鸿鶂，动辄成群。", "一四、终南山华盖树", "终南山多离合草，叶似江蓠而红绿相杂。茎皆紫色，气如罗勒。有树直上百尺，无枝。上结丛条如车盖，叶有一青一赤，望之班驳如锦绣。长安谓之丹青树，亦云华盖树，亦生熊耳山。", "一五、剑光射人", "汉帝相传以秦王子婴所奉白玉玺、高祖斩白蛇剑。剑上有七彩珠、九华玉以为饰，杂厕五色琉璃为剑匣。剑在室中，光景犹照于外，与挺剑不殊。十二年一加磨莹，刃上常若霜雪。开匣拔鞘，辄有风气，光彩射人。", "一六、七夕穿针开襟楼", "汉彩女常以七月七日穿七孔针于开襟楼，俱以习之。", "一七、身毒国宝镜", "宣帝被收系郡邸狱，臂上犹带史良娣合彩婉转丝绳，系身毒国宝镜一枚，大于八铢钱。旧传此镜见妖魅，得佩之者为天神所福，故宣帝从危获济。及即大位，每持此镜，感咽移辰。常以琥珀笥盛之，缄以戚里织成锦，一曰斜文锦。帝崩，不知所在。", "一八、霍显为淳于衍起第赠金", "霍光妻遗淳于衍蒲桃锦二十四匹，散花绫二十五匹。绫出巨鹿陈宝光家，宝光妻传其法。霍显召入其第，使作之。机用一百二十镊，六十日成一匹，匹直万钱。又与走珠一琲，绿绫百端，钱百万，黄金百两，为起第宅，奴婢不可胜数。衍犹怨曰：「吾为尔成何功，而报我若是哉！」", "一九、旌旗飞天堕井", "济北王兴居反，始举兵，大风从东来，直吹其旌旗，飞上天入云，而堕城西井中。马皆悲鸣不进。左右李廓等谏，不听。后卒自杀。", "二十、弘成子文石", "五鹿充宗受学于弘成子。成子少时，尝有人过之，授以文石，大如燕卵。成子吞之，遂大明悟，为天下通儒。成子后病，吐出此石，以授充宗，充宗又为硕学也。", "二一、黄鹄歌", "始元元年，黄鹄下太液池。上为歌曰：「黄鹄飞兮下建章，羽肃肃兮行跄跄，金为衣兮菊为裳；唼喋荷荇，出入蒹葭，自顾菲薄，愧尔嘉祥。」", "二二、送葬用珠襦玉匣", "汉帝送死，皆珠襦玉匣。匣形如铠甲，连以金缕。武帝匣上皆镂为蛟、龙、鸾、凤、龟、麟之象，世谓为蛟龙玉匣。", "二三、三云殿", "成帝设云帐、云幄、云幕于甘泉紫殿，世谓三云殿。", "二四、掖庭", "汉掖庭有月影台、云光殿、九华殿、鸣鸾殿、开襟阁、临池观，不在簿籍，皆繁华窈窕之所栖宿焉。", "二五、昭阳殿", "赵飞燕女弟居昭阳殿，中庭彤朱，而殿上丹漆，砌皆铜沓，黄金涂，白玉阶，壁带往往为黄金釭，含蓝田璧，明珠、翠羽饰之。上设九金龙，皆衔九子金铃，五色流苏。带以绿文紫绶，金银花镊。每好风日，幡旄光影，照耀一殿；铃镊之声，惊动左右。中设木画屏风，文如蜘蛛丝缕。玉几玉床，白象牙簟，绿熊席。席毛长二尺余，人眠而拥毛自蔽，望之不能见，坐则没膝，其中杂熏诸香，一坐此席，余香百日不歇。有四玉镇，皆达照无瑕缺。窗扉多是绿琉璃，亦皆达照，毛发不得藏焉。椽桷皆刻作龙蛇，萦绕其间，鳞甲分明，见者莫不兢栗。匠人丁缓、李菊，巧为天下第一。缔构既成，向其姊子樊延年说之，而外人稀知，莫能传者。", "二六、珊瑚高丈二", "积草池中有珊瑚树，高一丈二尺，一本三柯，上有四百六十二条。是南越王赵佗所献，号为烽火树。至夜，光景常欲燃。", "二七、玉鱼动荡", "昆明池刻玉石为鲸鱼，每至雷雨，鱼常鸣吼，鬐尾皆动。汉世祭之以祈雨，往往有验。", "二八、上林名果异木", "初修上林苑，群臣远方，各献名果异树，亦有制为美名，以摽奇丽者。梨十：紫梨、青梨（实大。）、芳梨（实小。)、大谷梨、细叶梨、缥叶梨、金叶梨（出琅琊王野家，太守王唐所献。)、瀚海梨（出瀚海北，耐寒不枯。)、东王梨（出海中。)、紫条梨。枣七：弱枝枣、玉门枣、棠枣、青华枣、梬枣、赤心枣、西王母枣（出昆仑山。)。栗四：侯栗、榛栗、瑰栗、峄阳栗（峄阳都尉曹龙所献，大如拳。）。桃十：秦桃、榹桃、缃核桃、金城桃、绮叶桃、紫文桃、霜下桃（霜下可食。）、胡桃（出西域。）、樱桃、含桃。李十五：紫李、绿李、朱李、黄李、青绮李、青房李、同心李、车下李、含枝李、金枝李、颜渊李（出鲁。）、羌李、燕李、蛮李、侯李。柰三：白柰、紫柰（花紫色。）、绿柰（花绿色。）。查三：蛮查、羌查、猴查。椑三：青椑、赤叶椑、乌椑。棠四：赤棠、白棠、青棠、沙棠。梅七：朱梅、紫叶梅、紫华梅、同心梅、丽枝梅、燕梅、猴梅。杏二：文杏（材有文采。）、蓬莱杏（东郡都尉于吉所献。一株花杂五色，六出，云是仙人所食。）。桐三：椅桐、梧桐、荆桐。林檎十株。枇杷十株。橙十株。安石榴十株。楟十株。白银树十株。黄银树十株。槐六百四十株。千年长生树十株。万年长生树十株。扶老木十株。守宫槐十株。金明树二十株。摇风树十株。鸣风树十株。琉璃树十株。池离树十株。离娄树十株。白俞、（左木右匋）杜、（左木右匋）桂、蜀漆树十株。栝十株。枞七株。楠四株。楔四株。枫四株。", "余就上林令虞渊得朝臣所上木名二千余种。邻人石琼就余求借，一皆遗弃。今以所记忆，列于篇右。", "二九、常满灯　被中香炉", "长安巧匠丁缓者，为常满灯，七龙五凤，杂以芙蓉莲藕之奇。又作卧褥香炉，一名被中香炉。本出房风，其法后绝，至缓始更为之。为机环，转运四周，而炉底常平，可置之被褥，故以为名。又作九层博山香炉，镂为奇禽怪兽，穷诸灵异，皆自然运动。又作七轮扇，连七轮，大皆径丈，相连续，一人运之，满堂寒颤。", "三十、飞燕昭仪赠遗之侈", "赵飞燕为皇后，其女弟在昭阳殿遗飞燕书曰：「今日嘉辰，贵姊懋膺洪册，谨上襚三十五条，以陈踊跃之心：金华紫轮帽。金华紫轮面衣。织成上襦。织成下裳。五色文绶。鸳鸯襦。鸳鸯被。鸳鸯褥。金错绣裆。七宝綦履。五色文玉环。同心七宝钗。黄金步摇。合欢圆珰。琥珀枕。龟文枕。珊瑚玦。马脑彄。云母扇。孔雀扇。翠羽扇。九华扇。五明扇。云母屏风。琉璃屏风。五层金博山香炉。回风扇。椰叶席。同心梅。含枝李。青木香。沈水香。香螺巵（出南海，一名丹螺。）。九真雄麝香。七枝灯。", "三一、宠擅后宫", "赵后体轻腰弱，善行步进退，女弟昭仪不能及也。但昭仪弱骨丰肌，尤工笑语。二人并色如红玉，为当时第一，皆擅宠后宫。"], "authorName": "刘歆", "author_id": 15866}, {"innerChapter_id": "18335", "innerChapter": "卷二", "innerChapterUrn": "/guwen/bookv_18335.aspx", "chapterContent": ["三二、画工弃市", "元帝后宫既多，不得常见，乃使画工图形，案图召幸之。诸宫人皆赂画工，多者十万，少者亦不减五万。独王嫱不肯，遂不得见。匈奴入朝求美人为阏氏，于是上案图，以昭君行。及去，召见，貌为后宫第一，善应对，举止闲雅。帝悔之，而名籍已定，帝重信于外国，故不复更人。乃穷案其事，画工皆弃市，籍其家，资皆巨万。画工有杜陵毛延寿，为人形，丑好老少，必得其真。安陵陈敞，新丰刘白、龚宽，并工为牛马飞鸟，亦肖人形，好丑不逮延寿。下杜阳望亦善画，尤善布色。樊育亦善布色。同日弃市。京师画工，于是差稀。", "三三、东方朔设奇救乳母", "武帝欲杀乳母，乳母告急于东方朔。朔曰：「帝忍而愎，旁人言之，益死之速耳。汝临去，但屡顾我，我当设奇以激之。」乳母如言。朔在帝侧曰：「汝宜速去。帝今已大，岂念汝乳哺时恩邪？」帝怆然，遂舍之。", "三四、五侯鲭", "五侯不相能，宾客不得来往。娄护丰辩，传食五侯间，各得其欢心，竞致奇膳。护乃合以为鲭，世称五侯鲭，以为奇味焉。", "三五、公孙弘粟饭布被", "公孙弘起家徒步，为丞相，故人高贺从之。弘食以脱粟饭，覆以布被，贺怨曰：「何用故人富贵为？脱粟布被，我自有之。」弘大惭。贺告人曰：「公孙弘内服貂蝉，外衣麻枲，内厨五鼎，外膳一肴，岂可以示天下？」于是朝廷疑其矫焉。弘叹曰：「宁逢恶宾，无逢故人。」", "三六、文帝良马九乘", "文帝自代还，有良马九匹，皆天下之骏马也。一名浮云，一名赤电，一名绝群，一名逸骠，一名紫燕骝，一名绿螭骢，一名龙子，一名麟驹，一名绝尘，号为九逸。有来宣能御，代王号为王良，俱还代邸。", "三七、武帝马饰之盛", "武帝时，身毒国献连环羁，皆以白玉作之，马瑙石为勒，白光琉璃为鞍。鞍在暗室中，常照十余丈，如昼日。自是长安始盛饰鞍马，竞加雕镂。或一马之饰直百金，皆以南海白蜃为珂，紫金为华，以饰其上。犹以不鸣为患，或加以铃镊，饰以流苏，走则如撞钟磬，动若飞幡葆。后得贰师天马，帝以玫瑰石为鞍，镂以金银鍮石，以绿地五色锦为蔽泥，后稍以熊罴皮为之。熊罴毛有绿光，皆长二尺者，直百金。卓王孙有百余双，诏使献二十枚。", "三八、茂陵宝剑", "昭帝时，茂陵家人献宝剑，上铭曰：「直千金，寿万岁。」", "三九、相如死渴", "司马相如初与卓文君还成都，居贫愁懑，以所著鹔鹴裘就市人阳昌贳酒，与文君为欢。既而，文君抱颈而泣曰：「我平生富足，今乃以衣裘贳酒。」遂相与谋，于成都卖酒。相如亲着犊鼻裈涤器，以耻王孙。王孙果以为病，乃厚给文君。文君遂为富人。文君姣好，眉色如望远山，脸际常若芙蓉，肌肤柔滑如脂。十七而寡，为人放诞风流，故悦长卿之才而越礼焉。长卿素有消渴疾，及还成都，悦文君之色，遂以发痼疾。乃作《美人赋》，欲以自刺，而终不能改，卒以此疾至死。文君为诔，传于世。", "四十、赵后淫乱", "庆安世年十五，为成帝侍郎，善鼓琴，能为《双凤》、《离鸾》之曲。赵后悦之，白上，得出入御内，绝见爱幸。常着轻丝履，招风扇，紫绨裘，与后同居处。欲有子，而终无胤嗣。赵后自以无子，常托以祈祷，别开一室，自左右侍婢以外，莫得至者，上亦不得至焉。以軿车载轻薄少年，为女子服，入后宫者，日以十数，与之淫通，无时休息。有疲怠者，辄差代之，而卒无子。", "四一、作新丰移旧社", "太上皇徙长安，居深宫，凄怆不乐。高祖窃因左右问其故，以平生所好，皆屠贩少年，酤酒卖饼，斗鸡蹴踘，以此为欢，今皆无此，故以不乐。高祖乃作新丰，移诸故人实之，太上皇乃悦。故新丰多无赖，无衣冠子弟故也。高祖少时，常祭枌榆之社。及移新丰，亦还立焉。高帝既作新丰，并移旧社，衢巷栋宇，物色惟旧。士女老幼，相携路首，各知其室。放犬羊鸡鸭于通涂，亦竞识其家。其匠人胡宽所营也。移者皆悦其似而德之，故竞加赏赠，月余，致累百金。", "四二、陵寝风帘", "汉诸陵寝，皆以竹为帘，帘皆为水纹及龙凤之像。昭阳殿织珠为帘，风至则鸣，如珩佩之声。", "四三、扬雄梦凤作《太玄》", "扬雄读书，有人语之曰：「无为自苦，《玄》故难传。」忽然不见。雄着《太玄经》，梦吐凤凰，集《玄》之上，顷之而灭。", "四四、百日成赋", "司马相如为《上林》、《子虚》赋，意思萧散，不复与外事相关，控引天地，错综古今，忽然如睡，焕然而兴，几百日而后成。其友人盛览，字长通，牂牁名士，尝问以作赋。相如曰：「合綦组以成文，列锦绣而为质。一经一纬，一宫一商，此赋之迹也。赋家之心，苞括宇宙，总览人物，斯乃得之于内，不可得而传。」览乃作《合组歌》、《列锦赋》而退，终身不复敢言作赋之心矣。", "四五、仲舒梦龙作《繁露》", "董仲舒梦蛟龙入怀，乃作《春秋繁露》词。", "四六、读千赋乃能作赋", "或问扬雄为赋，雄曰：「读千首赋，乃能为之。」", "四七、闻《诗》解颐", "匡衡，字稚圭，勤学而无烛。邻舍有烛而不逮，衡乃穿壁引其光，以书映光而读之。邑人大姓，文不识，家富多书，衡乃与其佣作，而不求偿。主人怪，问衡，衡曰：「愿得主人书遍读之。」主人感叹，资给以书，遂成大学。衡能说《诗》，时人为之语曰：「无说《诗》，匡鼎来；匡说《诗》，解人颐。」鼎，衡小名也。时人畏服之如是，闻者皆解颐欢笑。衡邑人有言《诗》者，衡从之，与语质疑，邑人挫服，倒屣而去。衡追之曰：「先生留听，更理前论。」邑人曰：「穷矣！」遂去不返。", "四八、惠生叹息", "长安有儒生曰惠庄，闻朱云折五鹿充宗之角，乃叹息曰：「茧栗犊反能尔邪？吾终耻溺死沟中。」遂裹粮从云。云与言，庄不能对，逡巡而去，拊心谓人曰：「吾口不能剧谈，而此中多有。」", "四九、搔头用玉", "武帝过李夫人，就取玉簪搔头。自此后宫人搔头皆用玉，玉价倍贵焉。", "五十、精弈棋裨圣教", "杜陵杜夫子善弈棋，为天下第一。人或讥其费日，夫子曰：「精其理者，足以大裨圣教。」", "五一、弹棋代蹴踘", "成帝好蹴踘，群臣以蹴踘为劳体，非至尊所宜。帝曰：「朕好之，可择似而不劳者奏之。」家君作弹棋以献，帝大悦，赐青羔裘、紫丝履，服以朝觐。", "五二、雪深五尺", "元封二年，大寒，雪深五尺，野鸟兽皆死，牛马皆蜷缩如猬，三辅人民冻死者十有二三。", "五三、四宝宫", "武帝为七宝床、杂宝案、厕宝屏风、列宝帐，设于桂宫，时人谓之四宝宫。", "五四、河决龙蛇喷沫", "瓠子河决，有蛟龙从九子，自决中逆上入河，喷沫流波数十里。", "五五、百日雨", "文帝初，多雨，积霖百日而止。", "五六、五日子欲不举", "王凤以五月五日生，其父欲不举，曰：「俗谚：『举五日子，长及户则自害，不则害其父母。』」其叔父曰：「昔田文以此日生，其父婴勑其母曰：『勿举！』其母窃举之。后为孟尝君，号其母为薛公大家。以古事推之，非不祥也。」遂举之。", "五七、雷火燃木得蛟龙骨", "惠帝七年夏，雷震南山，大木数千株，皆火燃至末。其下数十亩地，草皆焦黄。其后百许日，家人就其间得龙骨一具，鲛骨二具。", "五八、酒脯之应", "高祖为泗水亭长，送徒骊山，将与故人诀去。徒卒赠高祖酒二壶，鹿肝、牛肝各一。高祖与乐从者饮酒食而去。后即帝位，朝晡尚食，常具此二炙，并酒二壶。", "五九、梁孝王宫囿", "梁孝王好营宫室苑囿之乐，作曜华宫，筑兔园。园上有百灵山，山有肤寸石、落猿岩、栖龙岫。又有雁池，池间有鹤洲凫渚。其诸宫观相连，延亘数十里，奇果异树、瑰禽怪兽毕备。王日与宫人宾客，弋钓其中。", "六十、鲁恭王禽斗", "鲁恭王好斗鸡鸭及鹅雁，养孔雀、鵁鶄，俸谷一年费二千石。", "六一、流黄簟", "会稽岁时献竹簟供御，世号为流黄簟。", "六二、买臣假归", "朱买臣为会稽太守，怀章绶，还至舍亭，而国人未知也。所知钱勃，见其暴露，乃劳之曰：「得无罢乎？」遗与纨扇。买臣至郡，引为上客，寻迁为掾史。"], "authorName": "刘歆", "author_id": 15866}, {"innerChapter_id": "18336", "innerChapter": "卷三", "innerChapterUrn": "/guwen/bookv_18336.aspx", "chapterContent": ["六三、箓术制蛇御虎", "余所知有鞠道龙，善为幻术，向余说古时事：有东海人黄公，少时为术，能制蛇御虎，佩赤金刀，以绛缯束发，立兴云雾，坐成山河。及衰老，气力羸惫，饮酒过度，不能复行其术。秦末，有白虎见于东海，黄公乃以赤刀往厌之。术既不行，遂为虎所杀。三辅人俗用以为戏，汉帝亦取以为角抵之戏焉。", "六四、淮南与方士俱去", "又说：淮南王好方士，方士皆以术见，遂有画地成江河，撮土为山岩，嘘吸为寒暑，喷嗽为雨雾。王亦卒与诸方士俱去。", "六五、扬子云载輶轩作《方言》", "扬子云好事，常怀铅提椠，从诸计吏，访殊方绝域四方之语，以为裨补《輶轩》所载，亦洪意也。", "六六、邓通钱文侔天子", "文帝时，邓通得赐蜀铜山，听得铸钱，文字肉好，皆与天子钱同，故富侔人主。时吴王亦有铜山铸钱，故有吴钱，微重，文字肉好，与汉钱不异。", "六七、俭葬反奢", "杨贵，字王孙，京兆人也。生时厚自奉养，死卒裸葬于终南山。其子孙掘土凿石，深七尺而下尸，上复盖之以石，欲俭而反奢也。", "六八、介子弃觚", "傅介子年十四，好学书，尝弃觚而叹曰：「大丈夫当立功绝域，何能坐事散儒！」后卒斩匈奴使者，还拜中郎。复斩楼兰王首，封义阳侯。", "六九、曹敞收葬", "余少时，闻平陵曹敞在吴章门下，往往好斥人过，或以为轻薄，世人皆以为然。章后为王莽所杀，人无有敢收葬者。弟子皆更易姓名，以从他师。敞时为司徒掾，独称吴门弟子，收葬其尸，方知亮直者不见容于冗辈中矣。平陵人生为立碑于吴章墓侧，在龙首山南幕岭上。", "七十、文帝思贤馆", "文帝为太子，立思贤苑以招宾客。苑中有堂隍六所，客馆皆广庑高轩，屏风帏褥甚丽。", "七一、广陵死力", "广陵王胥有勇力，常于别囿学格熊。后遂能空手搏之，莫不绝脰。后为兽所伤，陷脑而死。", "七二、辨《尔雅》", "郭威，字文伟，茂陵人也。好读书，以谓《尔雅》周公所制，而《尔雅》有「张仲孝友」，张仲，宣王时人，非周公之制，明矣。余尝以问扬子云，子云曰：「孔子门徒游、夏之俦所记，以解释六艺者也。」家君以为：「《外戚传》称『史佚教其子以《尔雅》』，《尔雅》，小学也。」又《记》言：「孔子教鲁哀公学《尔雅》。」《尔雅》之出远矣。旧传学者，皆云周公所制也。「张仲孝友」之类，后人所足耳。", "七三、袁广汉园林之侈", "茂陵富人袁广汉，藏镪巨万，家僮八九百人。于北邙山下筑园，东西四里，南北五里，激流水注其内。构石为山，高十余丈，连延数里。养白鹦鹉、紫鸳鸳、牦牛、青兕，奇兽怪禽，委积其间。积沙为洲屿，激水为波潮，其中致江鸥海鹤、孕雏产鷇，延漫林池。奇树异草，靡不具植。屋皆徘徊连属，重阁修廊，行之，移晷不能遍也。广汉后有罪诛，没入官园，鸟兽草木，皆移植上林苑中。", "七四、五柞宫石骐驎", "五柞宫有五柞树，皆连三抱，上枝荫覆数十亩。其宫西有青梧观，观前有三梧桐树。树下有石骐驎二枚，刊其胁为文字，是秦始皇骊山墓上物也。头高一丈三尺。东边者前左脚折，折处有赤如血。父老谓其有神，皆含血属筋焉。", "七五、咸阳宫异物", "高祖初入咸阳宫，周行库府，金玉珍宝，不可称言。其尤惊异者，有青玉五枝灯，高七尺五寸，下作蟠螭，以口衔灯，灯燃，鳞甲皆动，焕炳若列星而盈室焉。复铸铜人十二枚，坐皆高三尺，列于一筵上，琴筑笙竽，各有所执，皆缀花彩，俨若生人。筵下有二铜管，上口高数尺，出筵后。其一管空，一管内有绳，大如指，使一人吹空管，一人纽绳，则众乐皆作，与真乐不异焉。有琴长六尺，安十三弦，二十六徽，皆用七宝饰之，铭曰「璠玙之乐」。玉管长二尺三寸，二十六孔，吹之则见车马山林，隐辚相次，吹息，亦不复见。铭曰「昭华之管」。有方镜，广四尺，高五尺九寸，表里有明，人直来照之，影则倒见。以手扪心而来，则见肠胃五脏，历然无碍。人有疾病在内，则掩心而照之，则知病之所在。又女子有邪心，则胆张心动。秦始皇常以照宫人，胆张心动者则杀之。高祖悉封闭以待项羽，羽并将以东，后不知所在。", "七六、鲛鱼荔枝", "尉陀献高祖鲛鱼、荔枝，高祖报以蒲桃锦四匹。", "七七、戚夫人侍儿言宫中乐事", "戚夫人侍儿贾佩兰，后出为扶风人段儒妻。说在宫内时，见戚夫人侍高帝，尝以赵王如意为言，而高祖思之，几半日不言，叹息凄怆，而未知其术，辄使夫人击筑，高祖歌《大风诗》以和之。又说在宫内时，尝以弦管歌舞相欢娱，竞为妖服，以趣良时。十月十五日，共入灵女庙，以豚黍乐神，吹笛击筑，歌《上灵》之曲。既而相与连臂，踏地为节，歌《赤凤凰来》。至七月七日，临百子池，作于阗乐。乐毕，以五色缕相羁，谓为相连受。八月四日，出雕房北户，竹下围棋，胜者终年有福，负者终年疾病，取丝缕，就北辰星求长命乃免。九月九日，佩茱萸，食蓬饵，饮菊华酒，令人长寿。菊华舒时，并采茎叶，杂黍米酿之，至来年九月九日始熟，就饮焉，故谓之菊华酒。正月上辰，出池边盥濯，食蓬饵，以祓妖邪。三月上巳，张乐于流水。如此终岁焉。戚夫人死，侍儿皆复为民妻也。", "七八、何武葬北邙", "何武葬北邙山薄龙坂，王嘉冢东北一里。", "七九、生作葬文", "杜子夏葬长安北四里，临终作文曰：「魏郡杜邺，立志忠款，犬马未陈，奄先草露。骨肉归于后土，气魂无所不之。何必故丘，然后即化。封于长安北郭，此焉宴息。」及死，命刊石，埋于墓侧。墓前种松柏树五株，至今茂盛。", "八十、淮南《鸿烈》", "淮南王安着《鸿烈》二十一篇。鸿，大也；烈，明也；言大明礼教。号为《淮南子》，一曰《刘安子》。自云「字中皆挟风霜」，扬子云以为一出一入。", "八一、《公孙子》", "公孙弘着《公孙子》，言刑名事，亦谓字值百金。", "八二、长卿赋有天才", "司马长卿赋，时人皆称典而丽，虽诗人之作，不能加也。扬子云曰：「长卿赋不似从人间来，其神化所至邪？」子云学相如为赋而弗逮，故雅服焉。", "八三、赋假相如", "长安有庆虬之，亦善为赋，尝为《清思赋》，时人不之贵也，乃托以相如所作，遂大见重于世。", "八四、《大人赋》", "相如将献赋，未知所为。梦一黄衣翁谓之曰：「可为《大人赋》。」遂作《大人赋》，言神仙之事以献之，赐锦四匹。", "八五、《白头吟》", "相如将聘茂陵人女为妾，卓文君作《白头吟》以自绝，相如乃止。", "八六、樊哙问瑞应", "樊将军哙问陆贾曰：「自古人君皆云受命于天，云有瑞应，岂有是乎？」贾应之曰：「有之。夫目闰得酒食，灯火华得钱财，干鹊噪而行人至，蜘蛛集而百事喜。小既有征，大亦宜然。故目闰则咒之，火华则拜之，干鹊噪则喂之，蜘蛛集则放之。况天下大宝，人君重位，非天命何以得之哉？瑞者，宝也，信也。天以宝为信，应人之德，故曰瑞应。无天命，无宝信，不可以力取也。」", "八七、霍妻双生", "霍将军妻一产二子，疑所为兄弟。或曰：「前生者为兄，后生者为弟。今虽俱日，亦宜以先生为兄。」或曰：「居上者宜为兄，居下宜为弟。居下者前生，今宜以前生为弟。」时霍光闻之，曰：「昔殷王祖甲一产二子，曰嚚，曰良。以卯日生嚚，以巳日生良，则以嚚为兄，以良为弟。若以在上者为兄，嚚亦当为弟。昔许厘庄公一产二女，曰妖，曰茂。楚大夫唐勒一产二子，一男一女，男曰贞夫，女曰琼华。皆以先生为长。近代郑昌时、文长蒨，并生二男，滕公一生二女，李黎生一男一女，并以前生者为长。」霍氏亦以前生为兄焉。", "八八、文章迟速", "枚皋文章敏疾，长卿制作淹迟，皆尽一时之誉。而长卿首尾温丽，枚皋时有累句，故知疾行无善迹矣。扬子云曰：「军旅之际，戎马之间，飞书驰檄，用枚皋；廊庙之下，朝廷之中，高文典册，用相如。」"], "authorName": "刘歆", "author_id": 15866}, {"innerChapter_id": "18337", "innerChapter": "卷四", "innerChapterUrn": "/guwen/bookv_18337.aspx", "chapterContent": ["八九、真算知死", "安定嵩真，玄菟曹元理，并明算术，皆成帝时人。真尝自算其年寿七十三，绥和元年正月二十五日晡时死，书其壁以记之。至二十四日晡时死。其妻曰：「见真算时，长下一算，欲以告之，虑脱真旨，故不敢言，今果校一日。」真又曰：「北邙青陇上，孤槚之西四丈所，凿之入七尺，吾欲葬此地。」及真死，依言往掘，得古时空椁，即以葬焉。", "九十、曹算穷物", "元理尝从其友人陈广汉，广汉曰：「吾有二囷米，忘其石数，子为计之。」元理以食箸十余转，曰：「东囷七百四十九石二升七合。」又十余转，曰：「西囷六百九十七石八斗。」遂大署囷门，后出米，西囷六百九十七石七斗九升，中有一鼠，大堪一升；东囷不差圭合。元理后岁复过广汉，广汉以米数告之，元理以手击床曰：「遂不知鼠之殊米，不如剥面皮矣！」广汉为之取酒，鹿脯数片，元理复算，曰：「薯蔗二十五区，应收一千五百三十六枚。蹲鸱三十七亩，应收六百七十三石。千牛产二百犊，万鸡将五万雏。」羊豕鹅鸭，皆道其数，果蓏肴蔌，悉知其所，乃曰：「此资业之广，何供馈之偏邪？」广汉惭曰：「有仓卒客，无仓卒主人。」元理曰：「俎上蒸豚一头，厨中荔枝一柈，皆可为设。」广汉再拜谢罪，自入取之，尽日为欢。其术后传南季，南季传项瑫，瑫传子陆，皆得其分数，而失玄妙焉。", "九一、因献命名", "卫将军青生子，或有献騧马者，乃命其子曰騧，字叔马。其后改为登，字叔升。", "九二、董贤宠遇过盛", "哀帝为董贤起大第于北阙下，重五殿，洞六门，柱壁皆画云气华花，山灵水怪，或衣以绨锦，或饰以金玉。南门三重，署曰南中门、南上门、南便门。东西各三门，随方面题署亦如之。楼阁台榭，转相连注，山池玩好，穷尽雕丽。", "九三、三馆待宾", "平津侯自以布衣为宰相，乃开东阁，营客馆，以招天下之士。其一曰钦贤馆，以待大贤；次曰翘材馆，以待大才；次曰接士馆，以待国士。其有德任毗赞、佐理阴阳者，处钦贤之馆。其有才堪九列、将军二千石者，居翘材之馆。其有一介之善、一方之艺，居接士之馆。而躬自菲薄、所得俸禄，以奉待之。", "九四、闽越鹇蜜", "闽越王献高帝石蜜五斛，蜜烛二百枚，白鹇、黑鹇各一双。高帝大悦，厚报遣其使。", "九五、滕公葬地", "滕公驾至东都门，马鸣，局不肯前，以足跑地久之。滕公使士卒掘马所跑地，入三尺所，得石椁。滕公以烛照之，有铭焉。乃以水写其文，文字皆古异，左右莫能知。以问叔孙通，通曰：「科斗书也。以今文写之，曰：『佳城郁郁，三千年见白日。吁嗟滕公居此室。』」滕公曰：「嗟乎，天也！吾死其即安此乎？」死遂葬焉。", "九六、韩嫣金弹", "韩嫣好弹，常以金为丸，所失者日有十余。长安为之语曰：「苦饥寒，逐金丸。」京师儿童每闻嫣出弹，辄随之，望丸之所落，辄拾焉。", "九七、司马良史", "司马迁发愤作《史记》百三十篇，先达称为良史之才。其以伯夷居列传之首，以为善而无报也；为《项羽本纪》，以踞高位者非关有德也。及其序屈原、贾谊，辞旨抑扬，悲而不伤，亦近代之伟才也。", "九八、梁孝王忘忧馆时豪七赋", "梁孝王游于忘忧之馆，集诸游士，各使为赋。", "枚乘为《柳赋》，其辞曰：「忘忧之馆，垂条之木。枝逶迟而含紫，叶萋萋而吐绿。出入风云，去来羽族。既上下而好音，亦黄衣而绛足。蜩螗厉响，蜘蛛吐丝。阶草漠漠，白日迟迟。于嗟细柳，流乱轻丝。君王渊穆其度，御群英而玩之。小臣瞽聩，与此陈词。于嗟乐兮！于是樽盈缥玉之酒，爵献金浆之醪。（梁人作薯蔗酒，名金浆。）庶羞千族，盈满六庖。弱丝清管，与风霜而共雕。槍锽啾唧，萧条寂寥。隽乂英旄，列襟联袍。小臣莫效于鸿毛，空衔鲜而嗽醪。虽复河清海竭，终无增景于边撩。」", "路乔如为《鹤赋》，其辞曰：「白鸟朱冠，鼓翼池干。举修距而跃跃，奋皓翅之䎒䎒。宛修颈而顾步，啄沙碛而相欢。岂忘赤霄之上，忽池籞而盘桓。饮清流而不举，食稻粱而未安。故知野禽野性，未脱笼樊。赖吾王之广爱，虽禽鸟兮抱恩。方腾骧而鸣舞，凭朱槛而为欢。」", "公孙诡为《文鹿赋》，其词曰：「麀鹿濯濯，来我槐庭。食我槐叶，怀我德声。质如缃缛，文如素綦。呦呦相召，《小雅》之诗。叹丘山之比岁，逢梁王于一时。」", "邹阳为《酒赋》，其词曰：「清者为酒，浊者为醴；清者圣明，浊者顽騃。皆曲湒丘之麦，酿野田之米。仓风莫预，方金未启。嗟同物而异味，叹殊才而共侍。流光醳醳，甘滋泥泥。醪酿既成，绿瓷既启。且筐且漉，载篘载齐。庶民以为欢，君子以为礼。其品类，则沙洛渌酃，程乡若下，高公之清。关中白薄，青渚萦停。凝醳醇酎，千日一醒。哲王临国，绰矣多暇。召皤皤之臣，聚肃肃之宾。安广坐，列雕屏，绡绮为席，犀璩为镇。曳长裾，飞广袖，奋长缨。英伟之士，莞尔而即之。君王凭玉几，倚玉屏。举手一劳，四座之士，皆若哺粱肉焉。乃纵酒作倡，倾碗覆觞。右曰宫申，旁亦征扬。乐只之深，不吴不狂。于是锡名饵，袪夕醉，遣朝酲。吾君寿亿万岁，常与日月争光。」", "公孙乘为《月赋》，其辞曰：「月出皦兮，君子之光。鹍鸡舞于兰渚，蟋蟀鸣于西堂。君有礼乐，我有衣裳。猗嗟明月，当心而出。隐员岩而似钩，蔽修堞而分镜。既少进以增辉，遂临庭而高映。炎日匪明，皓璧非净。躔度运行，阴阳以正。文林辩囿，小臣不佞。」", "羊胜为《屏风赋》，其辞曰：「屏风鞈匝，蔽我君王。重葩累绣，沓璧连璋。饰以文锦，映以流黄。画以古列，颙颙卬卬。藩后宜之，寿考无疆。」", "韩安国作《几赋》不成，邹阳代作，其辞曰：「高树凌云，蟠䊸烦冤，旁生附枝。王尔公输之徒，荷斧斤，援葛虆，攀乔枝。上不测之绝顶，伐之以归。眇者督直，聋者磨砻。齐贡金斧，楚入名工，乃成斯几。离奇仿佛，似龙盘马回，凤去鸾归。君王凭之，圣德日跻。」邹阳、安国罚酒三升，赐枚乘、路乔如绢，人五匹。", "九九、五侯进王", "梁孝王入朝，与上为家人之宴。乃问王诸子，王顿首谢曰：「有五男。」即拜为列侯，赐与衣裳器服。王薨，又分梁国为五，进五侯皆为王。", "一百、河间王客馆", "河间王德筑日华宫，置客馆二十余区，以待学士。自奉养不逾宾客。", "一百零一、年少未可冠婚", "梁孝王子贾从朝，年幼，窦太后欲强冠婚之。上谓王曰：「儿堪冠矣。」王顿首谢曰：「臣闻《礼》二十而冠，冠而字，字以表德。自非显才高行，安可强冠之哉？」帝曰：「儿堪冠矣。」余日，帝又曰：「儿堪室矣。」王顿首谢曰：「臣闻《礼》三十壮有室。儿年蒙悼，未有人父之端，安可强室之哉？」帝曰：「儿堪室矣。」余日，贾朝至阃而遗其舄，帝曰：「儿真幼矣。」白太后未可冠婚之。", "一百零二、劲超高屏", "江都王劲捷，能超七尺屏风。", "一百零三、元后燕石文兆", "元后在家，尝有白燕衔白石，大如指，坠后绩筐中。后取之，石自剖为二，其中有文曰：「母天地」。后乃合之，遂复还合，乃宝录焉。后为皇后，常并置玺笥中，谓为天玺也。", "一百零四、玉虎子", "汉朝以玉为虎子，以为便器，使侍中执之，行幸以从。", "一百零五、紫泥", "中书以武都紫泥为玺室，加绿绨其上。", "一百零六、日射百雉", "茂陵文固阳，本琅琊人，善驯野雉为媒，用以射雉。每以三春之月，为茅障以自翳，用觟矢以射之，日连百数。茂陵轻薄者化之，皆以杂宝错厕翳障，以青州芦苇为弩矢，轻骑妖服，追随于道路，以为欢娱也。阳死，其子亦善其事，董司马好之，以为上客。", "一百零七、鹰犬起石", "茂陵少年李亨，好驰骏狗，逐狡兽，或以鹰鹞逐雉兔，皆为之佳名。狗则有修毫、厘睫、白望、青曹之名，鹰则有青翅、黄眸、青冥、金距之属，鹞则有从风鹞、孤飞鹞。杨万年有猛犬，名青驳，买之百金。", "一百零八、长鸣鸡", "成帝时，交趾、越嶲献长鸣鸡，伺鸡晨，即下漏验之，晷刻无差，鸡长鸣则一食顷不绝，长距善斗。", "一百零九、陆博术", "许博昌，安陵人也，善陆博。窦婴好之，常与居处。其术曰：「方畔揭道张，张畔揭道方，张究屈玄高，高玄屈究张。」又曰：「张道揭畔方，方畔揭道张，张究屈玄高，高玄屈究张。」三辅儿童皆诵之。法用六箸，或谓之究，以竹为之，长六分。或用二箸。博昌又作《大博经》一篇，今世传之。", "一百一十、战假将军名", "高祖与项羽战于垓下，孔将军居左，费将军居右，皆假为名。", "一百一十一、东方生", "东方生善啸，每曼声长啸，辄尘落帽。", "一百一十二、古生杂术", "京兆有古生者，学纵横、揣摩、弄矢、摇丸、樗蒲之术。为都掾史四十余年，善訑谩。二千石随以谐谑，皆握其权要，而得其欢心。赵广汉为京兆尹，下车而黜之，终于家。京师至今俳戏皆称古掾曹。", "一百一十三、娄敬不易旃衣", "娄敬始因虞将军请见高祖，衣旃衣，披羊裘。虞将军脱其身上衣服以衣之，敬曰：「敬本衣帛，则衣帛见。敬本衣旃，则衣旃见。今舍旃褐，假鲜华，是矫常也。」不敢脱羊裘，而衣旃衣以见高祖。"], "authorName": "刘歆", "author_id": 15866}, {"innerChapter_id": "18338", "innerChapter": "卷五", "innerChapterUrn": "/guwen/bookv_18338.aspx", "chapterContent": ["一百一十四、母嗜雕胡", "会稽人顾翱，少失父，事母至孝。母好食雕胡饭，常帅子女躬自采撷。还家，导水凿川，自种供养，每有嬴储。家亦近太湖，湖中后自生雕胡，无复余草，虫鸟不敢至焉，遂得以为养。郡县表其闾舍。", "一百一十五、琴弹《单鹄寡凫》", "齐人刘道强，善弹琴，能作《单鹄寡凫》之弄。听者皆悲，不能自摄。", "一百一十六、赵后宝琴", "赵后有宝琴，曰「凤凰」，皆以金玉隐起为龙凤螭鸾、古贤列女之象。亦善为《归风》、《送远》之操。", "一百一十七、邹长倩赠遗有道", "公孙弘以元光五年为国士所推，上为贤良。国人邹长倩以其家贫，少自资致，乃解衣裳以衣之，释所著冠履以与之，又赠以刍一束，素丝一襚，扑满一枚，书题遗之曰：「夫人无幽显，道在则为尊。虽生刍之贱也，不能脱落君子，故赠君生刍一束。诗人所谓『生刍一束，其人如玉』。五丝为䌰，倍䌰为升，倍升为，倍为纪，倍纪为，倍为襚。此自少之多，自微至着也。类士之立功勋，效名节，亦复如之，勿以小善不足修而不为也。故赠君素丝一襚。扑满者，以土为器，以蓄钱具，其有入窍而无出窍，满则扑之。土，粗物也；钱，重货也。入而不出，积而不散，故扑之。士有聚敛而不能散者，将有扑满之败，可不诫欤？故赠君扑满一枚。猗嗟盛欤！山川阻修，加以风露。次卿足下，勉作功名。窃在下风，以俟嘉誉。」（弘答烂败不存。）", "一百一十八、大驾骑乘数", "汉朝舆驾祠甘泉汾阴，备千乘万骑，太仆执辔，大将军陪乘，名为大驾。司马车驾四，中道。辟恶车驾四，中道。记道车驾四，中道。靖室车驾四，中道。象车鼓吹十三人，中道。式道侯二人，驾一。（左右一人。）长安都尉四人，骑。（左右各二人。）长安亭长十人驾。（左右各五人。）长安令车驾三，中道。京兆掾史三人，驾一。（三分。）京兆尹车驾四，中道。司隶部京兆从事，都部从事别驾一车。（三分。）司隶校尉驾四，中道。廷尉驾四，中道。太仆、宗正引从事，驾四。（左右。）太常、光禄、卫尉，驾四。（三分。）太尉外部都督令史、贼曹属、仓曹属、户曹属、东曹掾、西曹掾，驾一。（左右各三。）太尉驾四，中道。太尉舍人、祭酒，驾一。（左右。）司徒列从，如太尉王公骑。（令史持戟吏亦各八人，鼓吹一部。）中护军骑，中道。（左右各三行，戟楯、弓矢、鼓吹各一部。）步兵校尉、长水校尉，驾一。（左右。）队百匹。（左右。）骑队十。（左右各五。）前军将军。（左右各二行，戟楯、刀楯、鼓吹各一部，七人。）射声、翊军校尉，驾三。（左右二行，戟楯、刀楯、鼓吹各一部，七人。）骁骑将军、游击将军，驾三。（左右二行，戟楯、刀楯、鼓吹各一部，七人。）黄门前部鼓吹，左右各一部，十三人，驾四。前黄麾骑，中道。自此分为八校。（左四右四。）护驾御史骑。（左右。）御史中丞驾一，中道。谒者仆射驾四。武刚车驾四，中道。九斿车驾四，中道。云罕车驾四，中道。皮轩车驾四，中道。闟戟车驾四，中道。鸾旗车驾四，中道。建华车驾四，中道。（左右。）虎贲中郎将车驾二，中道。护驾尚书郎三人，骑。（三分。）护驾尚书三，中道。相风乌车驾四，中道。自此分为十二校。（左右各六。）殿中御史骑。（左右。）典兵中郎骑，中道。高华，中道。罼䍐。（左右。）御马。（三分。）节十六。（左八右八。）华盖，中道。自此分为十六校。（左八右八。）刚鼓，中道，金根车。自此分为二十校，满道。左卫将军，右卫将军。华盖。（自此后糜烂不存。）", "一百一十九、董仲舒天象", "元光元年七月，京师雨雹。鲍敞问董仲舒曰：「雹何物也？何气而生之？」仲舒曰：「阴气胁阳气。天地之气，阴阳相半，和气周回，朝夕不息。阳德用事，则和气皆阳，建巳之月是也，故谓之正阳之月。阴德用事，则和气皆阴，建亥之月是也，故谓之正阴之月。十月阴虽用事，而阴不孤立，此月纯阴，疑于无阳，故谓之阳月，诗人所谓『日月阳止』者也。四月阳虽用事，而阳不独存，此月纯阳，疑于无阴，故亦谓之阴月。自十月已后，阳气始生于地下，渐冉流散，故言息也，阴气转收，故言消也。日夜滋生，遂至四月，纯阳用事。自四月已后，阴气始生于天上，渐冉流散，故云息也，阳气转收，故言消也。日夜滋生，遂至十月，纯阴用事。二月、八月，阴阳正等，无多少也。以此推移，无有差慝。运动抑扬，更相动薄，则熏蒿歊蒸，而风雨云雾、雷电雪雹生焉。气上薄为雨，下薄为雾，风其噫也，云其气也，雷其相击之声也，电其相击之光也。二气之初蒸也，若有若无，若实若虚，若方若圆。攒聚相合，其体稍重，故雨乘虚而坠。风多则合速，故雨大而疏。风少则合迟，故雨细而密。其寒月则雨凝于上，体尚轻微，而因风相袭，故成雪焉。寒有高下，上暖下寒，则上合为大雨，下凝为冰霰雪是也。雹，霰之流也，阴气暴上，雨则凝结成雹焉。太平之世，则风不鸣条，开甲散萌而已；雨不破块，润叶津茎而已；雷不惊人，号令启发而已；电不眩目，宣示光耀而已；雾不寒望，浸淫被泊而已；雪不封条，凌殄毒害而已。云则五色而为庆，三色而成矞；露则结味而成甘，结润而成膏。此圣人之在上，则阴阳和，风雨时也。政多纰缪，则阴阳不调。风发屋，雨溢河，雪至牛目，电杀驴马，此皆阴阳相荡，而为祲沴之妖也。」敞曰：「四月无阴，十月无阳，何以明阴不孤立，阳不独存邪？」仲舒曰：「阴阳虽异，而所资一气也。阳用事，此则气为阳；阴用事，此则气为阴。阴阳之时虽异，而二体常存。犹如一鼎之水，而未加火，纯阴也；加火极热，纯阳也。纯阳则无阴，息火水寒，则更阴矣；纯阴则无阳，加火水热，则更阳矣。然则建巳之月为纯阳，不容都无复阴也，但是阳家用事，阳气之极耳。荠夌枯，由阴杀也。建亥之月为纯阴，不容都无复阳也，但是阴家用事，阴气之极耳。荠夌始生，由阳升也。其著者，葶苈死于盛夏，款冬华于严寒，水极阴而有温泉，火至阳而有凉焰。故知阴不得无阳，阳不容都无阴也。」敞曰：「冬雨必暖，夏雨必凉，何也？」曰：「冬气多寒，阳气自上跻，故人得其暖，而上蒸成雪矣。夏气多暖，阴气自下升，故人得其凉，而上蒸成雨矣。」敞曰：「雨既阴阳相蒸，四月纯阳，十月纯阴，斯则无二气相薄，则不雨乎？」曰：「然则纯阳纯阴，虽在四月十月，但月中之一日耳。」敞曰：「月中何日？」曰：「纯阳用事，未夏至一日；纯阴用事，未冬至一日。朔旦、夏至、冬至，其正气也。」敞曰：「然则未至一日，其不雨乎？」曰：「然。颇有之，则妖也。和气之中，自生灾沴，能使阴阳改节，暖凉失度。」敞曰：「灾沴之气，其常存邪？」曰：「无也，时生耳。犹乎人四支五脏，中也有时，及其病也，四支五脏皆病也。」敞迁延负墙，俯揖而退。", "一百二十、郭舍人投壶", "武帝时，郭舍人善投壶，以竹为矢，不用棘也。古之投壶，取中而不求还，故实小豆于中，恶其矢跃而出也。郭舍人则激矢令还，一矢百余反，谓之为骁。言如博之掔枭于掌中，为骁杰也。每为武帝投壶，辄赐金帛。", "一百二十一、象牙簟", "武帝以象牙为簟，赐李夫人。", "一百二十二、贾谊《鵩鸟赋》", "贾谊在长沙，鵩鸟集其承尘。长沙俗以鵩鸟至人家，主人死。谊作《鵩鸟赋》，齐死生，等荣辱，以遣忧累焉。", "一百二十三、金石感偏", "李广与兄弟共猎于冥山之北，见卧虎焉。射之，一矢即毙。断其髑髅以为枕，示服猛也。铸铜象其形为溲器，示厌辱之也。他日，复猎于冥山之阳，又见卧虎，射之。没矢饮羽。进而视之，乃石也，其形类虎。退而更射，镞破簳折而石不伤。余尝以问杨子云，子云曰：「至诚则金石为开。」余应之曰：「昔人有游东海者，既而风恶，船漂不能制，船随风浪，莫知所之。一日一夜，得至一孤洲，其侣欢然。下石植缆，登洲煮食。食未熟而洲没，在船者斫断其缆，船复漂荡。向者孤洲乃大鱼，怒掉扬鬣，吸波吐浪而去，疾如风云。在洲死者十余人。又余所知陈缟，质木人也，入终南山采薪，还晚，趋舍未至，见张丞相墓前石马，谓为鹿也，即以斧挝之，斧缺柯折，石马不伤。此二者亦至诚也，卒有沈溺缺斧之事，何金石之所感偏乎？」子云无以应余。"], "authorName": "刘歆", "author_id": 15866}, {"innerChapter_id": "18339", "innerChapter": "卷六", "innerChapterUrn": "/guwen/bookv_18339.aspx", "chapterContent": ["一百二十四、《文木赋》", "鲁恭王得文木一枚，伐以为器，意甚玩之。中山王为赋曰：「丽木离披，生彼高崖。拂天河而布叶，横日路而擢枝。幼雏羸鷇，单雄寡鴜，纷纭翔集，嘈嗷鸣啼。载重雪而梢劲风，将等岁于二仪。巧匠不识，王子见知。乃命班尔，载斧伐斯，隐若天崩，豁如地裂。华叶分披，条枝摧折。既剥既刊，见其文章。或如龙盘虎踞，复似鸾集凤翔。青緺紫绶，环璧珪璋。重山累嶂，连波迭浪。奔电屯云，薄雾浓氛。䴥宗骥旅，鸡族雉群。蠋绣鸯锦，莲藻芰文。色比金而有裕，质参玉而无分。裁为用器，曲直舒卷。修竹映池，高松植巘。制为乐器，婉转蟠䊸，凤将九子，龙导五驹。制为屏风，郁岪穹隆。制为杖几，极丽穷美。制为枕案，文章璀璨，彪炳涣汗。制为盘盂，釆玩蜘蹰。猗欤君子，其乐只且。」恭王大悦，顾盼而笑，赐骏马二匹。", "一百二十五、广川王发古冢", "广川王去疾，好聚亡赖少年，游猎毕弋无度，国内冢藏，一皆发掘。余所知爰猛，说其大父为广川王中尉，每谏王不听，病免归家。说王所发掘冢墓不可胜数，其奇异者百数焉。为余说十许事，今记之如左。", "魏襄王冢，皆以文石为椁，高八尺许，广狭容四十人。以手扪椁，滑液如新。中有石床、石屏风，宛然周正。不见棺柩明器踪迹，但床上有玉唾壶一枚、铜剑二枚。金玉杂具，皆如新物，王取服之。", "哀王冢，以铁灌其上，穿凿三日乃开。有黄气如雾，触人鼻目，皆辛苦不可入。以兵守之，七日乃歇。初至一户，无扃钥。石床方四尺，床上有石几，左右各三石人立侍，皆武冠带剑。复入一户，石扉有关钥，叩开，见棺柩，黑光照人，刀斫不入，烧锯截之，乃漆杂兕革为棺，厚数寸，累积十余重，力不能开，乃止。复入一户，亦石扉，开钥得石床，方七尺。石屏风铜帐钩一具，或在床上，或在地下，似是帐糜朽，而铜钩堕落床上。石枕一枚，尘埃朏朏，甚高，似是衣服。床左右石妇人各二十，悉皆立侍，或有执巾栉镜镊之象，或有执盘奉食之形。无余异物，但有铁镜数百枚。", "魏王子且渠冢，甚浅狭，无棺柩，但有石床，广六尺，长一丈，石屏风，床下悉是云母。床上两尸，一男一女，皆年二十许，俱东首，裸卧无衣衾，肌肤颜色如生人，鬓发齿爪亦如生人。王畏惧之，不敢侵近，还拥闭如旧焉。", "袁盎冢，以瓦为棺椁，器物都无，唯有铜镜一枚。", "晋灵公冢，甚瑰壮，四角皆以石为玃犬捧烛，石人男女四十余，皆立侍，棺器无复形兆，尸犹不坏，孔窍中皆有金玉。其余器物，皆朽烂不可别，唯玉蟾蜍一枚，大如拳，腹空，容五合水，光润如新，王取以盛书滴。", "幽王冢，甚高壮，羡门既开，皆是石垩，拨除丈余深，乃得云母，深尺余，见百余尸，纵横相枕藉，皆不朽，唯一男子，余皆女子，或坐或卧，亦犹有立者，衣服形色不异生人。", "栾书冢，棺柩明器朽烂无余。有一白狐，见人惊走，左右遂击之，不能得，伤其左脚。其夕，王梦一丈夫，须眉尽白，来谓王曰：「何故伤吾左脚？」乃以杖叩王左脚。王觉，脚肿痛生疮，至死不差。", "一百二十六、太液池五舟", "太液池中有鸣鹤舟、容与舟、清旷舟、采菱舟、越女舟。", "一百二十七、孤树池", "太液池西有一池，名孤树池。池中有洲，洲上煔树一株，六十余围，望之重重如盖，故取为名。", "一百二十八、昆明池舟数百", "昆明池中有戈船、楼船各数百艘。楼船上建楼橹，戈船上建戈矛，四角悉垂幡旄，旍葆麾盖，照灼涯涘。余少时犹忆见之。", "一百二十九、玳瑁床", "韩嫣以玳瑁为床。", "一百三十、书太史公事", "汉承周史官，至武帝置太史公，太史公司马谈，世为太史，子迁，年十三，使乘传行天下，求古诸侯史记，续孔子古文，序世事，作传百三十卷，五十万字。谈死，子迁以世官复为太史公，位在丞相下。天下上计，先上太史公，副上丞相。太史公序事如古《春秋》法，司马氏本古周史佚后也。作《景帝本纪》，极言其短及武帝之过，帝怒而削去之。后坐举李陵，陵降匈奴，下迁蚕室。有怨言，下狱死。宣帝以其官为令，行太史公文书事而已，不复用其子孙。", "一百三十一、皇太子官", "皇太子官称家臣，动作称从。", "一百三十二、两秋胡曾参毛遂", "杜陵秋胡者，能通《尚书》，善为古隶字，为翟公所礼，欲以兄女妻之。或曰：「秋胡已经娶而失礼，妻遂溺死，不可妻也。」驰象曰：「昔鲁人秋胡，娶妻三月而游宦三年，休，还家，其妇采桑于郊，胡至郊而不识其妻也，见而悦之，乃遗黄金一镒。妻曰：『妾有夫，游宦不返，幽闺独处，三年于兹，未有被辱如今日也。』采不顾。胡惭而退，至家，问家人妻何在。曰：『行采桑于郊，未返。』既还，乃向所挑之妇也。夫妻并惭。妻赴沂水而死。今之秋胡，非昔之秋胡也。昔鲁有两曾参，赵有两毛遂。南曾参杀人见捕，人以告北曾参母。野人毛遂坠井而死，客以告平原君，平原君曰：『嗟乎，天丧予矣！』既而知野人毛遂，非平原君客也。岂得以昔之秋胡失礼，而绝婚今之秋胡哉？物固亦有似之而非者。玉之未理者为璞，死鼠未腊者亦为璞；月之旦为朔，车之辀亦谓之朔，名齐实异，所宜辨也。」"], "authorName": "刘歆", "author_id": 15866}]}]}