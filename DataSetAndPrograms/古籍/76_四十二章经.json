{
  "book_id": "76",
  "bookName": "四十二章经",
  "bookIntro": "《佛说四十二章经》，简称《四十二章经》，佛教著作，据说是东汉迦叶摩腾、竺法兰汉译，一般认为是古代中国译出的第一部佛教经典。内容是把佛所说的某一段话称为一章，共选了四十二段话所编集而成。收在《大正藏》第十七册。《四十二章经》论其胜义，盖有四端：一、辞最简驯，二、义最精富，三、胪者古真，四、传最平易。用以上四重以观察于佛，则佛之全体大用明。",
  "bookImg": "https://img.gushiwen.org/bookPic/sishierzhangjing.jpg",
  "author_id": "15791",
  "quotation": [
    "8",
    "/mingju/Default.aspx?p=1&c=%e5%8f%a4%e7%b1%8d&t=%e5%9b%9b%e5%8d%81%e4%ba%8c%e7%ab%a0%e7%bb%8f"
  ],
  "domainUrl": "https://so.gushiwen.org",
  "bookUrn": "/guwen/book_76.aspx",
  "content": [
    {
      "upperChapter": "None",
      "innerContent": [
        {
          "innerChapter_id": "6165",
          "innerChapter": "第一章",
          "innerChapterUrn": "/guwen/bookv_6165.aspx",
          "chapterContent": [
            "佛言：辞亲出家，识心达本，解无为法，名曰沙门。常行二百五十戒、进止清净，为四真道行成阿罗汉。阿罗汉者，能飞行变化，旷劫寿命，住动天地。次为阿那含，阿那含者，寿终灵神上十九天证阿罗汉。次为斯陀含，斯陀含者，一上一还即得阿罗汉。次为须陀洹，须陀洹者，七死七生便证阿罗汉。爱欲断者，如四肢断，不复用之。"
          ],
          "authorName": "佚名",
          "author_id": 15791
        },
        {
          "innerChapter_id": "6166",
          "innerChapter": "第二章",
          "innerChapterUrn": "/guwen/bookv_6166.aspx",
          "chapterContent": [
            "佛言：出家沙门者，断欲去爱，识自心源，达佛深理，悟无为法，内无所得，外无所求，心不系道亦不结业，无念无作非修非证，不历诸位而自崇最，名之为道。"
          ],
          "authorName": "佚名",
          "author_id": 15791
        },
        {
          "innerChapter_id": "6167",
          "innerChapter": "第三章",
          "innerChapterUrn": "/guwen/bookv_6167.aspx",
          "chapterContent": [
            "佛言：剃除须发而为沙门。受道法者，去世资财，乞求取足，日中一食，树下一宿，慎勿再矣！使人愚蔽者，爱与欲也。"
          ],
          "authorName": "佚名",
          "author_id": 15791
        },
        {
          "innerChapter_id": "6168",
          "innerChapter": "第四章",
          "innerChapterUrn": "/guwen/bookv_6168.aspx",
          "chapterContent": [
            "佛言：众生以十事为善，亦以十事为恶。何等为十？身三，口四，意三。身三者：杀、盗、淫。口四者：两舌、恶口、妄言、绮语。意三者：嫉、恚、痴。如是十事不顺圣道，名十恶行；是恶若止，名十善行耳。"
          ],
          "authorName": "佚名",
          "author_id": 15791
        },
        {
          "innerChapter_id": "6169",
          "innerChapter": "第五章",
          "innerChapterUrn": "/guwen/bookv_6169.aspx",
          "chapterContent": [
            "佛言：人有众过而不自悔，顿息其心，罪来赴身，如水归海，渐成深广。若人有过自解知非，改恶行善，罪自消灭；如病得汗，渐有痊损耳。"
          ],
          "authorName": "佚名",
          "author_id": 15791
        },
        {
          "innerChapter_id": "6170",
          "innerChapter": "第六章",
          "innerChapterUrn": "/guwen/bookv_6170.aspx",
          "chapterContent": [
            "佛言：恶人闻善，故来挠乱者，汝自禁息，当无嗔责；彼来恶者而自恶之。"
          ],
          "authorName": "佚名",
          "author_id": 15791
        },
        {
          "innerChapter_id": "6171",
          "innerChapter": "第七章",
          "innerChapterUrn": "/guwen/bookv_6171.aspx",
          "chapterContent": [
            "佛言：有人闻吾守道，行大仁慈，故致骂佛，佛默不对。骂止，问曰：子以礼从人，其人不纳，礼归子乎？对曰：归矣。佛言：今子骂我，我今不纳，子自持祸归子身矣！犹响应声，影之随形，终无免离，慎勿为恶！"
          ],
          "authorName": "佚名",
          "author_id": 15791
        },
        {
          "innerChapter_id": "6172",
          "innerChapter": "第八章",
          "innerChapterUrn": "/guwen/bookv_6172.aspx",
          "chapterContent": [
            "佛言：恶人害贤者，如仰天而唾，唾不至天，还从己堕。逆风扬尘，尘不至彼，还坌己身。贤不可毁，祸必灭己。"
          ],
          "authorName": "佚名",
          "author_id": 15791
        },
        {
          "innerChapter_id": "6173",
          "innerChapter": "第九章",
          "innerChapterUrn": "/guwen/bookv_6173.aspx",
          "chapterContent": [
            "佛言：博文爱道，道必难会；守志奉道，其道甚大。"
          ],
          "authorName": "佚名",
          "author_id": 15791
        },
        {
          "innerChapter_id": "6174",
          "innerChapter": "第十章",
          "innerChapterUrn": "/guwen/bookv_6174.aspx",
          "chapterContent": [
            "佛言：睹人施道，助之欢喜，得福甚大。沙门问曰：此福尽乎？佛言：譬如一炬之火，数千百人各以炬来分取，熟食除冥，此炬如故，福亦如之。"
          ],
          "authorName": "佚名",
          "author_id": 15791
        },
        {
          "innerChapter_id": "6175",
          "innerChapter": "第十一章",
          "innerChapterUrn": "/guwen/bookv_6175.aspx",
          "chapterContent": [
            "佛言：饭恶人百不如饭一善人，饭善人千不如饭一持五戒者，饭五戒者万不如饭一须陀洹，饭百万须陀洹不如饭一斯陀含，饭千万斯陀含不如饭一阿那含，饭一亿阿那含不如饭一阿罗汉，饭十亿阿罗汉不如饭一辟支佛，饭百亿辟支佛不如饭一三世诸佛，饭千亿三世诸佛不如饭一无念无住无修无证之者。"
          ],
          "authorName": "佚名",
          "author_id": 15791
        },
        {
          "innerChapter_id": "6176",
          "innerChapter": "第十二章",
          "innerChapterUrn": "/guwen/bookv_6176.aspx",
          "chapterContent": [
            "佛言：人有二十难：贫穷布施难，豪贵学道难，弃命必死难，得睹佛经难，生值佛世难，忍色忍欲难，见好不求难，被辱不嗔难，有势不临难，触事无心难，广学博究难，除灭我慢难，不轻未学难，心行平等难，不说是非难，会善知识难，见性学道难，随化度人难，睹境不动难，善解方便难。"
          ],
          "authorName": "佚名",
          "author_id": 15791
        },
        {
          "innerChapter_id": "6177",
          "innerChapter": "第十三章",
          "innerChapterUrn": "/guwen/bookv_6177.aspx",
          "chapterContent": [
            "沙门问佛：以何因缘得知宿命？会其至道？佛言：净心守志，可会至道。譬如磨镜，垢去明存。断欲无求，当得宿命。"
          ],
          "authorName": "佚名",
          "author_id": 15791
        },
        {
          "innerChapter_id": "6178",
          "innerChapter": "第十四章",
          "innerChapterUrn": "/guwen/bookv_6178.aspx",
          "chapterContent": [
            "沙门问佛：何者为善？何者最大？佛言：行道守真者善；志与道合者大。"
          ],
          "authorName": "佚名",
          "author_id": 15791
        },
        {
          "innerChapter_id": "6179",
          "innerChapter": "第十五章",
          "innerChapterUrn": "/guwen/bookv_6179.aspx",
          "chapterContent": [
            "沙门问佛：何者多力？何者最明？佛言：忍辱多力，不怀恶故，兼加安健；忍者无恶，必为人尊。心垢灭尽，净无瑕秽，是为最明。未有天地逮于今日，十方所有，无有不见，无有不知，无有不闻，得一切智可谓明矣。"
          ],
          "authorName": "佚名",
          "author_id": 15791
        },
        {
          "innerChapter_id": "6180",
          "innerChapter": "第十六章",
          "innerChapterUrn": "/guwen/bookv_6180.aspx",
          "chapterContent": [
            "佛言：人怀爱欲不见道者，譬如澄水致手搅之，众人共临无有睹其影者；人以爱欲交错，心中浊兴，故不见道。汝等沙门当舍爱欲，爱欲垢尽，道可见矣。"
          ],
          "authorName": "佚名",
          "author_id": 15791
        },
        {
          "innerChapter_id": "6181",
          "innerChapter": "第十七章",
          "innerChapterUrn": "/guwen/bookv_6181.aspx",
          "chapterContent": [
            "佛言：夫见道者，譬如持炬入冥室中，其冥即灭而明独存，学道见谛，无明即灭而明常存矣。"
          ],
          "authorName": "佚名",
          "author_id": 15791
        },
        {
          "innerChapter_id": "6182",
          "innerChapter": "第十八章",
          "innerChapterUrn": "/guwen/bookv_6182.aspx",
          "chapterContent": [
            "佛言：吾法念无念念，行无行行、言无言言，修无修修；会者近尔，迷者远乎！言语道断，非物所拘；差之毫厘，失之须臾。"
          ],
          "authorName": "佚名",
          "author_id": 15791
        },
        {
          "innerChapter_id": "6183",
          "innerChapter": "第十九章",
          "innerChapterUrn": "/guwen/bookv_6183.aspx",
          "chapterContent": [
            "佛言：观天地念非常，观世界念非常，观灵觉即菩提，如是知识得道疾矣。"
          ],
          "authorName": "佚名",
          "author_id": 15791
        },
        {
          "innerChapter_id": "6184",
          "innerChapter": "第二十章",
          "innerChapterUrn": "/guwen/bookv_6184.aspx",
          "chapterContent": [
            "佛言：当念身中四大各自有名，都无我者；我既都无，其如幻耳。"
          ],
          "authorName": "佚名",
          "author_id": 15791
        },
        {
          "innerChapter_id": "6185",
          "innerChapter": "第二十一章",
          "innerChapterUrn": "/guwen/bookv_6185.aspx",
          "chapterContent": [
            "佛言：人随情欲求于声名，声名显著，身已故矣！贪世常名而不学道，枉功劳形！譬如烧香，虽人闻香，香之烬矣，危身之火而在其后。"
          ],
          "authorName": "佚名",
          "author_id": 15791
        },
        {
          "innerChapter_id": "6186",
          "innerChapter": "第二十二章",
          "innerChapterUrn": "/guwen/bookv_6186.aspx",
          "chapterContent": [
            "佛言：财色于人，人之不舍；譬如刀刃有蜜，不足一餐之美，小儿舐之，则有割舌之患。"
          ],
          "authorName": "佚名",
          "author_id": 15791
        },
        {
          "innerChapter_id": "6187",
          "innerChapter": "第二十三章",
          "innerChapterUrn": "/guwen/bookv_6187.aspx",
          "chapterContent": [
            "佛言：人系于妻子舍宅甚于牢狱，牢狱有散释之期，妻子无远离之念。情爱于色，岂惮驱驰！虽有虎口之患，心存甘伏！投泥自溺，故曰凡夫；透得此门，出尘罗汉。"
          ],
          "authorName": "佚名",
          "author_id": 15791
        },
        {
          "innerChapter_id": "6188",
          "innerChapter": "第二十四章",
          "innerChapterUrn": "/guwen/bookv_6188.aspx",
          "chapterContent": [
            "佛言：爱欲莫甚于色，色之为欲，其大无外。赖有一矣，若使二同，普天之人无能为道者矣！"
          ],
          "authorName": "佚名",
          "author_id": 15791
        },
        {
          "innerChapter_id": "6189",
          "innerChapter": "第二十五章",
          "innerChapterUrn": "/guwen/bookv_6189.aspx",
          "chapterContent": [
            "佛言：爱欲之人犹如执炬逆风而行，必有烧手之患。"
          ],
          "authorName": "佚名",
          "author_id": 15791
        },
        {
          "innerChapter_id": "6190",
          "innerChapter": "第二十六章",
          "innerChapterUrn": "/guwen/bookv_6190.aspx",
          "chapterContent": [
            "天神献玉女于佛，欲坏佛意。佛言：革囊众秽，尔来何为？去！吾不用。天神愈敬，因问道意；佛为解说，即得须陀洹果。"
          ],
          "authorName": "佚名",
          "author_id": 15791
        },
        {
          "innerChapter_id": "6191",
          "innerChapter": "第二十七章",
          "innerChapterUrn": "/guwen/bookv_6191.aspx",
          "chapterContent": [
            "佛言：夫为道者犹木在水，寻流而行不触两岸，不为人取，不为鬼神所遮，不为洄流所住，亦不腐败，吾保此木决定入海。学道之人不为情欲所惑，不为众邪所娆，精进无为，吾保此人必得道矣。"
          ],
          "authorName": "佚名",
          "author_id": 15791
        },
        {
          "innerChapter_id": "6192",
          "innerChapter": "第二十八章",
          "innerChapterUrn": "/guwen/bookv_6192.aspx",
          "chapterContent": [
            "佛言：慎勿信汝意，汝意不可信；慎勿与色会，色会即祸生；得阿罗汉已，乃可信汝意。"
          ],
          "authorName": "佚名",
          "author_id": 15791
        },
        {
          "innerChapter_id": "6193",
          "innerChapter": "第二十九章",
          "innerChapterUrn": "/guwen/bookv_6193.aspx",
          "chapterContent": [
            "佛言：慎勿视女色，亦莫共言语。若与语者，正心思念：我为沙门处于浊世，当如莲华不为泥污。想其老者如母，长者如姊，少者如妹，稚者如子；生度脱心，息灭恶念。"
          ],
          "authorName": "佚名",
          "author_id": 15791
        },
        {
          "innerChapter_id": "6194",
          "innerChapter": "第三十章",
          "innerChapterUrn": "/guwen/bookv_6194.aspx",
          "chapterContent": [
            "佛言：夫为道者，如被干草，火来须避；道人见欲必当远之。"
          ],
          "authorName": "佚名",
          "author_id": 15791
        },
        {
          "innerChapter_id": "6195",
          "innerChapter": "第三十一章",
          "innerChapterUrn": "/guwen/bookv_6195.aspx",
          "chapterContent": [
            "佛言：有人患淫不止，欲自断阴，佛谓之曰：若断其阴，不如断心。心如功曹，功曹若止，从者都息；邪心不止，断阴何益？佛为说偈：欲生于汝意，意以思想生，二心各寂静，非色亦非行。佛言：此偈是迦叶佛说。"
          ],
          "authorName": "佚名",
          "author_id": 15791
        },
        {
          "innerChapter_id": "6196",
          "innerChapter": "第三十二章",
          "innerChapterUrn": "/guwen/bookv_6196.aspx",
          "chapterContent": [
            "佛言：人从爱欲生忧，从忧生怖；若离于爱，何忧何怖？"
          ],
          "authorName": "佚名",
          "author_id": 15791
        },
        {
          "innerChapter_id": "6197",
          "innerChapter": "第三十三章",
          "innerChapterUrn": "/guwen/bookv_6197.aspx",
          "chapterContent": [
            "佛言：夫为道者，譬如一人与万人战，挂铠出门，意或怯弱，或半路而退，或格斗而死，或得胜而还；沙门学道应当坚持其心，精进勇锐不畏前境，破灭众魔而得道果。"
          ],
          "authorName": "佚名",
          "author_id": 15791
        },
        {
          "innerChapter_id": "6198",
          "innerChapter": "第三十四章",
          "innerChapterUrn": "/guwen/bookv_6198.aspx",
          "chapterContent": [
            "沙门夜诵迦叶佛遗教经，其声悲紧，思悔欲退。佛问之曰：汝昔在家曾为何业？曰：爱弹琴。佛言：弦缓如何？对曰：不鸣矣。弦急如何？对曰：声绝矣。急缓得中如何？对曰：诸音普矣。佛言：沙门学道亦然，心若调适，道可得矣。于道若暴，暴即身疲；其身若疲，意即生恼；意若生恼，行即退矣；其行既退，罪必加矣。但清净安乐，道不失矣。"
          ],
          "authorName": "佚名",
          "author_id": 15791
        },
        {
          "innerChapter_id": "6199",
          "innerChapter": "第三十五章",
          "innerChapterUrn": "/guwen/bookv_6199.aspx",
          "chapterContent": [
            "佛言：如人锻铁，去滓成器器即精好；学道之人，去心垢染行即清净矣。"
          ],
          "authorName": "佚名",
          "author_id": 15791
        },
        {
          "innerChapter_id": "6200",
          "innerChapter": "第三十六章",
          "innerChapterUrn": "/guwen/bookv_6200.aspx",
          "chapterContent": [
            "佛言：人离恶道得为人难；既得为人，去女即男难；既得为男，六根完具难；六根既具，生中国难；既生中国，值佛世难；既值佛世，遇道者难；既得遇道，兴信心难；既兴信心，发菩提心难；既发菩提心，无修无证难。"
          ],
          "authorName": "佚名",
          "author_id": 15791
        },
        {
          "innerChapter_id": "6201",
          "innerChapter": "第三十七章",
          "innerChapterUrn": "/guwen/bookv_6201.aspx",
          "chapterContent": [
            "佛言：佛子离吾数千里，忆念吾戒必得道果，在吾左右虽常见吾，不顺吾戒，终不得道。"
          ],
          "authorName": "佚名",
          "author_id": 15791
        },
        {
          "innerChapter_id": "6202",
          "innerChapter": "第三十八章",
          "innerChapterUrn": "/guwen/bookv_6202.aspx",
          "chapterContent": [
            "佛问沙门：人命在几间？对曰：数日间。佛言：子未知道！复问一沙门，人命在几间？对曰：饭食间。佛言：子未知道！复问一沙门，人命在几间？对曰：呼吸间。佛曰：善哉！子知道矣。"
          ],
          "authorName": "佚名",
          "author_id": 15791
        },
        {
          "innerChapter_id": "6203",
          "innerChapter": "第三十九章",
          "innerChapterUrn": "/guwen/bookv_6203.aspx",
          "chapterContent": [
            "佛言：学佛道者，佛所言说皆应信顺；譬如食蜜，中边皆甜，吾经亦尔。"
          ],
          "authorName": "佚名",
          "author_id": 15791
        },
        {
          "innerChapter_id": "6204",
          "innerChapter": "第四十章",
          "innerChapterUrn": "/guwen/bookv_6204.aspx",
          "chapterContent": [
            "佛言：沙门行道，无如磨牛，身虽行道，心道不行；心道若行，何用行道！"
          ],
          "authorName": "佚名",
          "author_id": 15791
        },
        {
          "innerChapter_id": "6205",
          "innerChapter": "第四十一章",
          "innerChapterUrn": "/guwen/bookv_6205.aspx",
          "chapterContent": [
            "佛言；夫为道者，如牛负重行深泥中，疲极不敢左右顾视，出离淤泥乃可苏息；沙门当观情欲甚淤泥，直心念道，可免苦矣。"
          ],
          "authorName": "佚名",
          "author_id": 15791
        },
        {
          "innerChapter_id": "6206",
          "innerChapter": "第四十二章",
          "innerChapterUrn": "/guwen/bookv_6206.aspx",
          "chapterContent": [
            "佛言：吾视侯王之位如过隙尘，视金玉之宝如瓦砾，视纨素之服如敝帛，视大千界如一诃子，视阿耨池水如涂足油；视方便门如化宝聚，视无上乘如梦金帛，视佛道如眼前华，视禅定如须弥柱，视涅盘如昼夕寤，视倒正如六龙舞，视平等如一真地，视兴化如四时木。"
          ],
          "authorName": "佚名",
          "author_id": 15791
        }
      ]
    }
  ]
}